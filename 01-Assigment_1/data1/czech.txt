


Produced by Miroslav Malovec, Jana Klimentova and Andrew Sly






FRANTIŠEK OMELKA


VLCI PROTI

MUSTANGŮM


ILUSTROVAL AKAD. MALÍŘ

K. T. NEUMANN


43. SVAZEK KNIHOVNY JITRO

VYDAVATELSKÝ ODBOR ÚSJU BRNO




I


Na břehu Rosavy, kousek za Košíkovem, leželo osm chlapců. Byli to
členové Lojzovy tlupy.

Takových klukovských tlup bylo v Košíkově několik. Ale všechny
dohromady neznamenaly tolik, jako Lojzova.

Lojza i jeho kamarádi sršeli vždy vtipem a nápady. Kdo by je však
spatřil dnes, byl by udiven. Leželi mlčky a zádumčivě hleděli do
zlatých vln, v nichž se koupalo červencové slunce.

»Už toho mám dost,« řekl pojednou Lojza, vytáhlý hoch jiskrných očí.
Hněvivě pohodil bujnou kšticí a prudce vytrhl trs trávy.

»Čeho?« pohlédlo na něho několik chlapců.

»Toho, že už kdekdo odjel na prázdniny, jen my tu sedíme jako
zločinci ve vězení.«

»A je ti snad zle?« krotil ho rozvážný světlovlasý Milan. »Nikdo tě
nehlídá. Můžeš se koupat, můžeš --«

»Že nás tu nikdo nehlídá? A krávy -- to je nic? Pohni se od nich!
Vlezou někam do jetele, a večer nechoď ani domů!«

»Mne by to pasení krav nemrzelo,« ozval se Jožka, nejmenší chlapec z
celé družiny. »Ale když si představím, že ostatní kluci jsou bůhvíkde
a že se budou po prázdninách ve škole naparovat, tak mám taky zlost.«

»Proč zrovna my jsme tu museli zůstat?«

»Proč? Protože nemáme nikde bohatou tetu.«

»Anebo strýce!«

»Já bych mohl jet na prázdniny k dědečkovi, ale on bydlí přes dva
domy od našeho,« řekl kysele Mirek. Bylo vidět, že tentokrát se na
dědečka opravdu zlobí. Pročpak se nevystěhoval z Košíkova někam
daleko -- no, třeba k moři?

»Co se dá dělat, kluci!« smiřoval je s beznadějnou skutečností Cyril.
»Jen když máme co jíst!« Vytáhl z kapsy krajíc chleba namazaný
povidlím a zakousl se do něho.

»Copak Cyril!« smál se Milan. »Ten by seděl spokojeně celé prázdniny
třeba na kře ledové -- jen když bude mít nacpaný žaludek. Ale už toho
nechme a pojďme raději do vody.«

»Tak do vody, kluci, do vody!« pobízel Mirek. A aby chlapce popohnal,
vykřikl: »Kdo bude první na druhé straně?«

Rázem zapomněli na své rozladění. Bleskem strhli šaty a rozběhli se k
řece jako divoši. Voda vystříkla do výše. Tisíce kapek se zalesklo v
oslnivém slunci. Opálené paže brázdily hladinu Rosavy jako vesla.

A již se soukal na protější břeh Mirek. Byl to pomenší, horkokrevný
hoch, který vždycky chtěl být ve všem první. Za ním Fanek, Jožka a ti
ostatní -- kromě Cyrila, který se nedal žádnými plaveckými závody
vyrušit z okusování krajíce. Však byl také kulaťoučký jako soudeček.

»Ale projeli jsme se!« odfukoval Vašek.

»Až pojedeme zpět, můžeme zkusit, kdo pojede nejdéle pod vodou,«
navrhoval Milan.

»A kde je Lojza?« vzpomněl si pojednou Karel. »Páni, podívejte se, on
nezávodil!«

Všichni se ohlédli. Lojza tam ležel na břiše, hlavu v dlaních a byl
tak zamyšlen, že chlapci se skoro polekali.

»Lojzo! Co je ti, Lojzo?« zavolal Fanek.

Lojza zvedl hlavu, potom prudce vyskočil.

»Už to mám, kluci! Už to mám!« vykřikl jásavě.

»Co máš?« letělo od lesa jako ozvěna.

»Pojďte! Uvidíte!«

Plác! plác! vrhali se hoši zase do vody.

Mirek byl opět první na břehu.

»Tak co je, Lojzo?« přihnal se k němu jako divý. »Počkej, až tu budou
všichni!«

»Tak mluv!« doráželi.

»Kluci, mám nápad! Pojedeme na prázdniny,« řekl Lojza a vítězoslavně
se rozhlédl po chlapcích.

»Pojedeme? Leda že by na trakaři na pastvu. Já že kdo ví co!«
procedil Vašek.

»Mlč, prosím tě!« okřikl ho Mirek. »Jak to myslíš, Lojzo?«

»Půjdeme tábořit!«

»Páni! To by bylo něco!« zajiskřilo se chlapcům v očích.

»Ale jak bychom to udělali? A kam bychom šli?«

»Když budeme chtít, všechno půjde. A tábořit půjdeme na Ostrov,« řekl
Lojza pevně.

»Na Ostrov!« opakovali chlapci radostně a před očima se jim zjevil
neveliký ostrůvek uprostřed Rosavy, k němuž si udělali jedné červnové
neděle výlet.

»Ale jak bychom tam převezli své věci?« zeptal se Cyril.

»Třeba ... no ... mohli bychom si udělat pramici ... nebo ... no ...
to by se už nějak zařídilo,« odpovídal Lojza.

»Lojzo, jdeme!« zajásal Mirek. »Kluci, kdo půjde?«

Všechny ruce vyletěly do výše. Jen Vašek se pohrdavě usmíval.

»Co se směješ?« obořil se na něho Mirek. »Chce-li nám někdo něco
zkazit, je to vždycky jen Vašek.«

»Co by kazit?« bránil se napadený.

»Tak proč se nehlásíš?« doráželi na něho.

»On se čertí, že to napadlo Lojzovi, a ne jemu,« zlobil se Jožka.

To byla jejich stará bolest. Všichni uznávali za svého vůdce Lojzu.
Vždyť kdo byl ze všech nejodvážnější? Kdo uměl nejlépe plavat? Kdo
byl nejsilnější? Kdo byl nejstatečnější? Lojza, vždycky jen Lojza. Co
řekl Lojza, to platilo.

Jen Vašek nechtěl uznat Lojzův rozum a Lojzovu sílu. Vždycky se
hádal, vždycky odporoval, vždycky věděl všechno lépe. Chlapci se
proto na něho často mračili. Ale Vašek si jejich přátelství zase
koupil. Donesl po každé balíček čokolády -- jeho tatínek byl
obchodníkem -- podělil všechny kluky a na několik dní byl pokoj.

A dnes začíná zase! Chlapci hleděli zlobně na Vaška a Mirek opakoval:

»Vždycky nám chce všechno zkazit!«

»A co jsem vám už pokazil? Co? No, řekni!« postavil se Vašek vyzývavě
proti Mirkovi.

»'se ví, že nic! Ale jenom proto, že jsme si nic pokazit nedali! A to
je tvé štěstí.«

»Ale teď to zvrtáte i beze mne!«

»Proč?«

»Protože žádný nevíte, jak se táboří!«

Několik chlapců se dalo do smíchu. Ale byl to smích krátký a jaksi
nesmělý. Neboť náhle jim napadlo, že ve Vaškových slovech je mnoho
pravdy.

V náhlé úzkosti pohlédli na Lojzu. Co on? Také nikdy nebyl v táboře!

Lojza byl klidný a dokonce se usmíval.

»To si nedělej zbytečné starosti, Vašku,« odpovídal zvolna na
zákeřnou poznámku. »Myslíš, že jsem nadarmo chodil do obecní knihovny
pomáhat panu učiteli při půjčování knih? Je tam kniha »Skautský
rádce«. Půjdu za panem učitelem, a budeš vidět, že mi ji půjčí.«

»A co s ní?« nedal se Vašek.

»Co se dělá s knihami?« usmál se Lojza. »Tam máš, člověče, všecko:
jak se staví stan, jak se dělá táborák, no všecko!«

»Ať žije Lojza!« volali nadšené chlapci.




II


Druhého dne, sotva vyšlo slunce, zahlaholila vesnice chlapeckým
hvízdotem. To Lojza svolával pasáky. Za malou chvíli se otevřela
vrata chalup a hlídači se svými kravkami vyšli do slunného dne.

»Tak co, Lojzo?« shlukli se okolo svého vůdce.

»Knížku máš?« pátral nedočkavě Fanek.

»Mám.«

»Ukaž!«

Lojza sáhl pod kabát a vytáhl tenkou knížečku.

»Ukaž! Podívám se!« sáhl po ní nedočkavě Jožka.

»Počkej, až na pastvě!« schoval Lojza knížku do kapsy. »Musíme
si ji všichni důkladně pročíst.«

Když přišli na pastvisko, usedli do trávy. Lojza vytáhl knížku a
začal číst.

Chlapci naslouchali se zatajeným dechem. Zapomněli na krávy,
zapomněli na celý svět.

»Ach, to bude krása!« vydechl zbožně Fanek, když Lojza dočetl, a už
se v duchu viděl na Ostrově.

Lojza vzal proutek, maloval do písku a vysvětloval:

»Tak tohle je Rosava. V ní je Ostrov. Tady jsou stromy, tady jsou
keře. A zde si postavíme stany.«

»Kolik jich bude?« otázal se Mirek.

»Čtyři! Myslím, že v každém stanu budeme dva, že, Lojzo?« obrátil se
Jožka k Lojzovi.

»A ... dovedeme stany postavit?« strachoval se Cyril.

»No jej! Podívej se! To se postaví kůl,« Lojza zabodl do písku svůj
bič, »přes něj se přehodí stanové dílce -- takhle,« přehodil přes bič svůj
kabát, »a dole se to připíchne kolíky k zemi. Ale ono to nejde, ten
kabát je trochu malý,« omlouval nedokonalý názor.

»No tohle! To je docela snadné!« divil se Karel kabátu napíchnutému
na biči.

»Hm ... kůl seženeme. Ale co ty stanové dílce?« zamyslil se Mirek.

»To je nejhorší,« odpovídal vážně Lojza. »Ale my si poradíme.«

»Jak?« zaznělo rázem z několika úst.

»Uděláme si je sami,« řekl Lojza odhodlaně.

Pohlédli na něho nechápavě. Zhotovit stanové dílce? A sami?

»To se ti lehko řekne. Ale z čeho?« divil se Milan.

»Ze starých pytlů a trávnic!« vytrumfl Lojza.

»No, tohle se ti povedlo!« dali se do smíchu.

»Proč?« durdil se Lojza.

»Vždyť by to promoklo!«

»To se zas nebojte!« uklidňoval je. »Pytle podšijeme nějakými
plachtami, nahoru dáme trávnice a může lít jako z konve -- do stanu
se voda nedostane!«

»My máme doma několik starých pytlů. Jsou už trochu rozbité, naši se
bez nich obejdou,« hlásil se Jožka.

»Já bych mohl donést starý vlňák!« vykřikl Karel.

»My máme takový veliký deštník. Pod tím se docela dobře schovají
čtyři lidé,« nabízel Milan.

»Deštník -- no, nevím,« tvářil se nedůvěřivě Karel.

»Jen jej dones, Milane. Však my už s ním něco svedeme,« vybízel
Lojza.

»A já bych si nejraději udělal takovou slaměnou boudu, jakou míváme
při hlídání trnek,« řekl Fanek, vysoký pobledlý chlapec, vždycky
trochu zamyšlený. »V té bychom zaručeně nezmokli.«

»Ale jak by to vypadalo?«

»Dobře! To by byla aspoň novinka! Možná, že by nás začali napodobovat
i opravdoví skauti!« opájel se Fanek svým nápadem.

»No, víš, Fanku, není to špatné. Ale s tou slamou počkáme, až
kdybychom nesehnali nic jiného,« zavrhoval mírně jeho nápad Lojza.

»No, jak myslíš,« zabručel Fanek.

»Tak to bychom měli pytle, trávnici, vlňák, deštník -- co ještě?« Za
chvíli bylo slíbeno tolik věcí, že Lojza ani nestačil zapisovat.

Nakonec se přihlásil Cyril:

»Lojzo, mohlo by to být i něco těžkého?«

»Jak to -- těžkého?«

»No -- víš -- my máme takový starý kožich. Nikdo v něm už nechodí.
Ale to by asi nešlo, vid'?«

»Ó ano!« zvolal živě Lojza. »Právě to by bylo něco na stan! Vždyť
kožich je zaručeně nepromokavý! Ale kdyby neměl chlupy!«

»A to mi zas nevadí,« nafoukl se Cyril. »Ať mám stan chlupatý, jen
když bude nepromokavý.«

»Tož to bychom měli to hlavní,« pronesl spokojeně Lojza. »Hned
odpoledne se dáme do šití.«

»A ... co to budeme sešívat? Můj kožich je už ušitý,« nechápal Cyril.

»Ty pytle a trávnice a to všechno! Přece nemůžeme na kůl pověsit
každý pytel zvlášť!«

»Ta slaměná bouda by byla přece jen lepší,« ozval se Fanek. »Vchod
bychom udělali malý, na noc tam zavěsíme přikrývku --«

»Jdi s tou slamou! To bychom byli jako hastroši!« odmítal Mirek.

»A jak to bude s jídlem?« zeptal se Cyril.

»No, těch čtrnáct dní to vydržíme o chlebě a vodě,« řekl poťouchle
málomluvný Karel.

Cyril se ulekl. »A to musíme opravdu jíst jen suchý chléb?«

»Podívejte se na Cyrila!« rozesmál se Mirek. »Jak vypadá nadšeně!«

»Nic se nesmějte,« napomínal je Lojza. »Právě jsem chtěl o tom
mluvit. Budeme si vařit sami.«

»To bude něco!« zavýskl Cyril.

A protože byl velký jedlík, už si představoval, jak sedí u kotla
plného knedlíků. Na hlavě má širokánský klobouk, jako mívají v
románech cowboyové, kostkovanou košili ... No, krásné to bude!
Knedlíky se budou napichovat přímo skautskou dýkou -- vidličku přece
žádný skaut nepotřebuje! Cyril se olizoval a hned vykládal, jaká
jídla se budou vařit. To se ví, vybíral ta, která měl sám nejraději.

»Počkej!« krotil ho Lojza. »To není jenom tak! Co kdo vlastně umíte?«
zahleděl se pátravé na chlapce.

»Já umím vařit kávu, ale jen když je černá hotová,« hlásil se hrdě
Jožka.

»Já také! Já také!« znělo ze všech úst.

»Kdo dovede něco jiného?«

Chlapci hleděli jeden na druhého a mlčeli.

»Já bych si troufl i na čaj, ale nesměli byste mi nařezat, kdyby byl
trochu černý,« přihlásil se po chvíli Mirek.

»A víc už nikdo nic?« znepokojil se Lojza. »Nemůžeme přece stále jíst
jen kávu a čaj!«

»A co umíš ty?« ozval se Mirek.

»Já?« Lojza se zapýřil. »No ... taky kávu a čaj!« vyhrkl.

»Naši dělávají řízky,« ozval se nesměle Karel.

»Hm, vaši! Naši také! Ale dovedeš to ty?«

»Tož cosi vím. Naklepe se to, osolí se to, potom se to omočí ve
vajíčku --«

»Kdepak! Nejdříve se to obalí v mouce!« vytrumfl Jožka.

»Uděláme to tak,« rozhodoval se rázně Lojza. »Každému určím nějaké
jídlo a do týdne se to musí naučit vařit! Anebo -- počkejte! Každý
si vyberte sám jídlo, které byste dovedli nejlépe navařit.«

»Já si vezmu ty řízky,« hlásil se hned Karel. »A já nudle s mákem!«
zasmál se Jožka. »A já bramborovou omáčku!« vykřikl Fanek.

»Počkejte, musím si to zapsat,« přerušil jejich nadšení Lojza.

»A jak se v tom budeme střídat?« hořel zvědavostí Milan.

»Budeme to dělat jako opravdoví skauti. Každý den bude jeden z nás
hlavním kuchařem,« sděloval Lojza. »Jeden nebo dva jiní mu budou
pomáhat.«

»Ale kde vezmeme všechny potřeby k vaření?« staral se Cyril.

»Něco si vyprosíme z domu a něco budeme musit koupit. To víte, mléka
si nemůžeme vzít na několik dní.«

»Ale -- kde vezmeme peníze?« strachoval se Karel.

»Dáme na to všechno, co máme. Kolik kdo dá?«

Ach, peněžní hotovost u vesnických chlapců! Lojzovo čelo se
starostlivě zachmuřilo, když jejich majetek spočítal. Bylo toho --
třiadvacet korun!

»Tož to je špatné,« pronášel se zřejmým rozčarováním.

»Na Vaška jsme zapomněli,« připomněl Cyril.

»Kde je?« Vzpomněli si na něho teprve teď a rozhlédli se po pastvině.

Vašek seděl až na opačném konci pastviska a hleděl zlobně na rokující
chlapce. Když ucítil jejich pohledy, zatvářil se, jako by o ně neměl
nejmenšího zájmu, a hlučně zapráskal bičem.

»Musíme ho zavolat. Ten má jistě peněz jak želez,« mínil Jožka a hned
křičel: »Haló! Vašku! Pojď mezi nás!«

Vašek se loudavě přiblížil.

»Co chcete?« zeptal se, jako by vůbec netoužil po jejich společnosti.

»Máme tu něco důležitého. Pojď!« zval ho Lojza.

»Tak mi tam bylo dobře,« řekl Vašek a rychle si sedl mezi chlapce. Ti
na sebe významně pohlédli, ale mlčeli.

»Tak už jsme se dojednali, Vašku, že na Ostrov půjdeme. Stany si
uděláme, nářadí doneseme, nějaké jídlo také. Teď dáváme dohromady
peníze. Máme třiadvacet korun. Kolik můžeš dát ty?« zahleděl se Lojza
na Vaška.

»Já? Hm ... pět korun,« řekl Vašek po krátkém rozmýšlení.

Na všech tvářích se objevilo zklamání. Všichni věděli, že Vašek má
peněz dost.

»Tak to bychom měli osmadvacet korun. A já jsem počítal, že seženeme
aspoň sto,« prohodil Lojza zamyšleně.

»Co teď?« otázal se Karel a rozhlédl se po ostatních. Nikdo mu však
neodpovídal. Ano, co teď?

»Já budu nosit celý týden mléko místo naší Mařky,« ozval se Fanek.
»Zase bude o korunu víc.«

»A já slíbím našemu Jendovi, že mu budu čistit dva měsíce boty.
Peníze si vyberu dopředu,« kul plány Milan.

»Já řeknu strýčkovi, že mu zanesu prodat holuby. Možná, že mi dá od
cesty dvě koruny.«

Přibylo ještě několik korun. Lojza je všechny poctivě zapsal. A když
to všechno spočítal, bylo zase jen jedenačtyřicet korun.

»Je to málo. Moc málo!«

Chlapci ztichli. Jejich mozky horečně pracovaly. Ale ať dělali, co
dělali, nic nevymyslili. Na vesnici se tak těžko vydělávají peníze!

»A půjde to!« zajiskřilo se náhle Lojzovi v očích. »Půjde to!«
opakoval vítězně a napřímil se jako generál.

»Jak? Povídej! Mluv!« hořeli nedočkavostí.

»Budeme sbírat odpadky! Vyděláme si!«

»Hurá! Ať žije Lojza! Hurá!«

Odpadky!

Pravda, ve škole jim už dávno říkali, aby je sbírali. Ale zájem o
odpadky brzy ochabl a dnes se jich zase povaluje po domech habaděj!
Dají se do sbírání! Ohromný chlapík, tenhle Lojza!

»A v čem budeme vařit?« vzpomněl si za chvíli Milan.

»Musíme si vzít z domu nějaké hrnce. Nejlepší by byl kotlík, ale kde
jej vzít?« zamyslil se Lojza.

»My máme v prádelně takový menší kotel,« hlásil se Karel. »Dá se
snadno vytáhnout. Maminka by mi jej jistě půjčila na těch několik
dní.«

»Tož to bychom měli zhruba všechno,« řekl Lojza. »Ale teď přijde to
hlavní.«

»Co?« tázali se zvědavě.

»Každý tábor musí mít svého vůdce. Kdo z nás bude vůdcem?«

»No přece ty!« vyhrkl Mirek.

»Jaké přece? Vůdce se musí volit!« ozval se Vašek.

»Nevím nač! Všichni chceme Lojzu. No ne, kluci?«

»To se ví!« odpověděli jako jedněmi ústy.

»Chcete jenom proto, že máte z Lojzy strach. Kdyby se volilo lístky
--«

»Tak bychom zvolili tebe, ty chytráku,« přerušil ho zlobně Mirek.

»Souhlasím s Vaškem,« ozval se Lojza. »Budeme volit lístky.«

»Darmo se zdržujeme. -- K vůli takovému --!«

»Nebručte! Bude to spravedlivé. A aby někdo neřekl, že musel napsat
mé jméno ze strachu, půjdu si sednout až tamhle,« řekl Lojza a
poodešel. Vašek toho hned využil:

»Kluci, budu-li vůdcem já, donesu na Ostrov kilo čokolády,« sliboval.

»Jen si ji sněz!« vyhrkl nakvašeně Mirek. »Takových vůdců by se
našlo,« dodal pohrdlivě a velkým písmem napsal jméno Lojzovo.

Když byly lístky napsány, vhodili je do klobouku a Cyril šel
rozbalovat.

»Mirek,« přečetl první lístek.

Chlapci na sebe zmateně pohlédli.

»Vašek!« přečetl druhý.

To už bylo na ně trochu mnoho.

»Já jsem napsal Lojzu!« křičeli jeden přes druhého.

»Teprve začíná číst, tak co křičíte?« uklidňoval je Lojza. »Čti,
Cyro!« Cyril rozbalil další lístek.

»Lojza!« a pak zase: »Lojza!« A zase -- Lojza a Lojza.

»Ať žije náš táborový vůdce!« zavolal Mirek.

»Hurá!« vykřikli ostatní, a jako by se smluvili, přiskočili k
Lojzovi, vyzvedli ho do výše a za ohlušujícího pokřiku ho nosili po
pastvišti.

Jen Vašek nebyl nadšen. Zůstal stát na místě s očima upřenýma do země
a s čelem svraštělým.

»Tak, kluci,« začal Lojza zjihlým hlasem, když se zase octl na zemi,
»já tedy tím vůdcem budu, když chcete. Ale to vám povídám: když jste
si mě zvolili, poslouchat musíte na slovo!«

»To víš, že budeme. A kdo nebude poslouchat, tak poletí -- Vašku,«
řekl Mirek vyhrůžně.

»Jenom abys neletěl ty,« procedil Vašek.

»Dost! Teď máme práci, a ne hádky!« zakročil Lojza. »Zbývá nám ještě
jedna důležitá věc. Každý tábor má nějaké jméno. Také my musíme
pokřtít náš tábor na Ostrově.«

»Já bych myslil, aby se jmenoval Košíkovský tábor,« pospíšil si
Jožka.

»Já bych to nazval Nový Košíkov,« vytrumfl Mirek.

»Když to bude u vody, tož ať je to Vodní osada,« mínil Cyril.

»Skauti dávají často svým osadám jména zvířat,« vzpomínal si Lojza.
»Víte, třeba Bobři, nebo Sokoli a tak.«

»Osada Lvů!« vykřikl Karel.

»A co byste řekli názvu Osada Stepních Vlků?« usmál se Fanek.

»Páni, to je krásné!« zvolal nadšeně Mirek a hned si to opakoval:
»Osada Stepních Vlků.«

»Nechme to jméno, Lojzo!« přimlouvali se Karel s Jožkou.

»Dobře, budeme hlasovat,« rozhodl vůdce. »Kdo je pro Osadu Stepních
Vlků?«

Byli pro ni všichni -- jen Vašek zarytě mlčel.

»Mně se to také líbí,« řekl Lojza. »A co ty, Vašku?«

»To nic není,« řekl nevrle Vašek. »To já mám jiný nápad: Osada
Černých Mustangů!«

»No, to je toho!« ohrnul rty Karel.

»A vůbec -- já bych se za takový koňský tábor styděl!« horlil Milan.

»Jak to myslíš -- koňský?« nechápal Jožka.

»No, mustang, to je přece indiánský kůň,« poučoval Milan.

»Prosím tě, nevykládej. Mustang -- to je po indiánsku jako hrdina,«
naparoval se Vašek.

»Che, che -- hrdina! Ale má čtyři nohy, mrská ocasem a žere oves,«
smál se Karel.

Ale Vašek se obrátil na Lojzu: »Dej o tom hlasovat ještě jednou!«

»Kdo je pro jméno Osada Černých Mustangů?« zeptal se suše Lojza.
Jediný Vašek zvedl ruku.

»Kdo je pro název Osada Stepních Vlků?« Všechny ruce vyletěly do
výše.

»Tak vidíš,« usmál se vítězoslavně Lojza.

»Ať!« vybuchl zlostně Vašek. »A abyste věděli, já s vámi nepůjdu!«

»Však tě nikdo nevolal,« řekl Mirek.

»Aspoň se nebudeme hádat,« dodával Fanek.

»A už se nes! Nebo tě vyprovodíme až k vašemu,« vyhrožoval Karel.

»Však já už jdu. A zavolám si jiné kluky a budeme také tábořit. A
budeme to mít lepší než vy, protože když budu chtít, tatínek mi koupí
stan.«

»Ale na Ostrově nebudete!« řekl vyhrůžně Mirek.

»Nevím proč?« odsekl Vašek.

»Proč?« Mirek přistoupil až k němu. »Protože bychom vás i váš koňský
tábor vhodili do Rosavy.«

»No, však uvidíme! Na shledanou, Stepní Vlci!«

»Jen se nes, ty -- Černý Mustangu! A řehtej si cestou do kroku!«

»A tys ho, Lojzo, ještě volil, takového!« zavyčítal Milan.

»Já?« užasl Lojza.

»Tak koho jsi volil?«

»Mirka!«

»A kdo volil Vaška?« zahleděl se Mirek zlobně na chlapce.

»Já ne! Já ne!« bránili se všichni.

Mirek znovu prohlédl všechny lístky. Když uviděl Vaškův, překvapeně
zvolal:

»Volil se sám! Jeho písmo znám jak své boty!«

»Dobře, že utekl. Musili bychom ho vyhodit sami!«

»Kdy vyrazíme?« otázal se Milan.

»Dnes máme čtvrtek -- dokázali bychom to do druhého pondělka?«

»Jistě! Vždyť je to deset dní! A to se dá něco udělat!«

»Tak dobrá! Na druhé pondělí! Ale máme co dělat! Odpoledne přineste
ty věci na stany, hned se dáme do šití.«

Tovární siréna zahučela.

»Je dvanáct -- poženeme,« řekl Lojza. »A co tomu všemu říkáte,
kluci?« A Stepní Vlci, jako by byli smluveni, zavolali z plných plic:

»Ať žije Osada Stepních Vlků!«




III


»To je ohromné, kluci! Ani jsem nemyslil, že toho tolik seženeme,«
zářil odpoledne Lojza, když prohlížel hromadu snesených věcí.

»Tak to se musíme dát do šití, a hned!«

Chlapci se tedy dali do práce. Nic nedbali, že jehla vjela častěji do
palce než do plátna.

»Ale stany musejí být nataženy přes nějaké hůlky. A kde vezmeme
tyče?« zeptal se Jožka.

»Vypůjčíme si je od pantáty Hájka!« navrhl Milan.

»Ten by nám dal ne tyč, ale tyčí!« pousmál se Mirek.

»Můžeme to zkusit,« souhlasil Lojza s Milanovým nápadem. »Možná, že
nám je půjčí, když ho poprosíme.«

»Tak pojďme za ním!« zvolali hoši a nedočkavě se rozběhli proti
proudu řeky k malému dřevěnému domku.

Domek stál téměř v pravoúhlém zákrutu Rosavy. U pravého břehu byla
řeka v těch místech skoro pět metrů hluboká a tvořila tam nebezpečné
víry. Přímo z řeky se zvedala do výše pískovcová skála, s níž byl
velmi ponurý a nebezpečný pohled do vodní hlubiny. Košíkovští
pojmenovali zákrut »Čertovým koutem«, a nemuseli-li, raději tam ani
nešli.

Hned za »Čertovým koutem« byl pás krásných rovných polí, jimž se
říkalo »Niva«. Poněvadž Rosava každoročně »Nivu« i několikrát
zaplavila a nadělala tak mnoho škod, udělali na obou březích ochranná
koryta, v nichž rostlo vrbové proutí.

Měl je pronajato starý pantáta Hájek, který byl košikářem. V »Čertově
koutě« si postavil dřevěný domek. Snad se tam usadil právě proto, že
se těm místům kdekdo vyhýbal. Měl aspoň pokoj od lidí a hlavně od
kluků, kteří by mu jistě pěkné vrbové proutí rozebrali.

V domku bydlil po celé léto. Řezal vrbové pruty, zbavoval je zelené
kůry a pěkné bílé svazoval do otýpek. Jeho dcera je odvážela na
trakaři domů, balila je a odesílala jiným košikářům i továrně. Část
proutí si schovával Hájek pro sebe. Dělával z něho v zimě košíky.

Když k němu chlapci přišli, seděl na prahu domku a pokuřoval z dýmky.

»Ej, vy kakraholti, jaká nedobrota vás sem vede?« přivítal je
nemilostivě.

»Jdeme vás o něco poprosit, pantáto,« začal Lojza.

»A to se podívejme! Co byste chtěli?«

»Chceme si udělat stan a potřebujeme k tomu několik tyčí.«

»A co to, že si je neuřežete sami? Co najednou tolik řečí? Vždyť vy
jste se mi už nařezali prutů, och jé!« povzdychl si.

»Víte, my půjdeme tábořit jako skauti, a ti nekradou,« vysvětloval
rychle Lojza. Celý se při tom zapálil, neboť si také občas nařezal
prutů bez dovolení.

»A tos tomu dal! Trampi jsou ti největší zloději! Odnesli by člověku
střechu nad hlavou! Jako mně to provedli s těmi zemáky!« rozčilil se
pantáta.

»Co vám provedli?«

»Ale! -- Měl jsem na Nivě kousek raných zemáků. Jednou za mnou
přiběhla dcera: Tatínku, trampi nám kradou zemáky! Hned jsem tam
běžel, ale už bylo pozdě. Zemáky byly už v kotlíku na ohni a trampi
si při tom zpívali, jako by se nic nestalo. Ej, to jsou ptáci,
synku!«

»Trampi -- to je něco docela jiného než skauti,« vysvětloval Lojza, a
pokud mu vědomosti stačily, snažil se to pantátovi objasnit. Pantáta
pokyvoval hlavou a nakonec řekl stručně:

»Jedna sebranka jako druhá!«

»A ty tyče nám půjčíte? My vám je brzy vrátíme.«

»Co mám s vámi dělat! Ale uřezat si je musíte na druhé straně. Tam
jsou silnější.«

»Pantáto, a mohli bychom se tam převézt na vaší lodi?«

»A ty kakraholte! Proto jste tedy přišli? Člověk podá prst -- a oni
... No, vezměte si ji. Ale už trochu dodělává. Kdo se utopí, ať mi
sem víckrát nechodí!«

Chlapci už varování neslyšeli. Rozběhli se jako o závod k lodi.

Z loďky, která kdysi sloužila rybářům, byla teď už hotová stařena.
Byla polátána tenkým plechem, díry v bocích byly ucpány hadry. Ale
jela -- a chlapci byli radostí bez sebe.

»Kluci, takovou loď mít na Ostrově!« zatoužil Mirek.

»Nějakou si budeme muset udělat. Jak bychom tam převezli všechny
věci?«

»A Cyril neumí plovat,« připomněl Fanek.

»Nějakou loď mít musíme,« řekl rozhodně Jožka a zahleděl se při tom
na Lojzu.

Zatím již byli na druhé straně. Nařezali tyčí a zvolna se vraceli
zpátky. Ani se jim z lodi nechtělo.

»Tak už jste si vybrali? No, pěkné, rovné,« chválil pantáta Hájek.

»Pěkně vám za ně děkujeme, pantáto. Až je nebudeme potřebovat, hned
vám je vrátíme,« sliboval Lojza.

»Dobře, dobře,« pokyvoval pantáta hlavou, ale bylo vidět, že chlapcům
nevěří. Měl s nimi moc špatné zkušenosti.

»Ale pobyli jste si tam!« běžel jim vstříc Cyril, který zatím hlídal
všechny krávy. »Nechtěl vám tyče půjčit?«

»Trochu bručel, ale půjčil.«

»Sláva!« zajásal Cyril. »Teď jenom aby byla hotova aspoň jedna
plachta, ať to můžeme zkusit!«

A chlapci se dali s novou chutí do šití.




IV


Když se Mirek probudil, bylo ještě šero. Dům spal. Jen maminka už
šukala po dvoře.

»Co je s tebou, chlapče?« polekala se.

»Jdu sbírat odpadky, maminko. Než poženu, musím je odvést na obci.«

»Než by ses raději vyspal! To jste si zase cosi smyslili s tím
tábořením!«

»Oh, to bude báječné, maminko!«

»Báječné! Přijdeš domů z tábora samá rýma, samý kašel a žaludek
zkažený tím vaším vařením.«

»Však my se naučíme vařit!«

»Nechtěla bych to jíst,« usmála se matka a šla po své práci.

Mirek se shovívavě usmál. To je křiku s vařením. Napíše si všechno
hezky po pořádku do zápisníčku a na Ostrově bude vařit jako rozený
kuchař. Jen žádné strachy, maminko.

Pod pumpou se ošplíchl vodou, přetřel se ručníkem a hned zamířil pod
kůlnu, kde tušil nejvíce kořisti. První mu padl do oka starý pytel.
Prohlédl jej, nebyl-li by dobrý na stan, ale když viděl, že je díra
na díře, vzal si jej na odpadky. A už jej pěchoval! V koutě našel
několik starých hadrů, hromádku kostí, tři lepenkové krabice, několik
hřebíků a kus starého řetězu. »Pro začátek dobré,« řekl si a vylezl
na kurník. To bylo také jedno z domácích skladišť haraburdí. Zase
objevil trochu kostí a několik kousků starého železa. »A teď do
dílny,« pobízel sám sebe.

»Ať neodneseš něco potřebného!« varovala ho maminka, když přecházela
kolem.

»Kdepak! Mám přece rozum!« odmítal takové nařčení.

Zase našel několik drobností. Když odcházel, uviděl pod pracovním
stolem dvě velké rezavé motyky. »Vida, to nejlepší bych tu nechal,«
usmál se a už byly motyky v pytli.

Sebral každý střípeček a s naplněným pytlem vyšel z domu.

»Mirku!« ozvalo se za ním.

»Karle! Už také neseš?«

»Kolik asi za to dostaneme?«

»Moc toho nebude, to víš.«

»Já půjdu v poledne ke strýčkovi a večer k dědečkovi.«

»Vidíš ho!« vykřikl vtom Mirek. »Už běží za námi Lojza!«

Karel se ohlédl.

»Ale má toho, až se ohýbá,« poznamenal žárlivě.

»Kluci, počkejte, sotva to vleku,« volal na ně udýchaně Lojza.

»Co to máš?«

»Starý šrotovník. Ten má nejméně dvacet kilo!«

»To bude peněz, Lojzo!«

»Však jich potřebujeme!«

Když přišli k domku obecního strážníka, právě odtamtud vycházeli
Fanek s Milanem.

»Vy jste si přivstali!« řekl s obdivem Lojza. »Kolik jste dostali?«

»Dostali jsme jen lístek. Vyplatí nám to v obecní kanceláři,« řekl
rozmrzele Milan. »Ale je toho málo. Oni to moc špatně platí!«

»Co chceš? Je to staré haraburdí,« uklidňoval ho Lojza.

»No, přece. To musí být pytlů, abychom mohli jít tábořit!«

Vtom se otevřely dveře. Starý Náplava vycházel s bubnem z chalupy.

»Pantáto, ještě my neseme!« vyhrkl Lojza.

»A co se s vámi roztrhl pytel? Kýho výra, co vás to zase posedlo?«

»No víte, jdeme tábořit a potřebujeme peníze.«

Ještě nebylo zboží odebráno, a už se k Náplavům zase kdosi dobýval.

»Že je to Jožka!« zvolal Mirek. »Nebo Cyril.«

Byli to oba. Každý nesl skoro plný pytel. Strážník Náplava nestačil
vážit.

»Mám jít bubnovat a lidé mi k vůli vám odejdou na pole,« bručel.

»Víte co? Já vám to vybubnuji, když jste se tu tak s námi zdržel,«
nabídl se Mirek.

»To tak! Ty bys mi to zvrtal!«

»Však to máte napsané -- ne?«

»Mám, ale --«

»Jen mi to dejte! Hrdlo mám dobré, nic se nebojte!«

A než se Náplava nadál, Mirek si přehodil přes rameno buben, do kapsy
zastrčil lístek, na němž bylo napsáno, že »na vědomost se dává, že v
neděli po požehnání se prodává na „Nivě” tráva«, a už
pelášil k nejbližšímu rohu. Tam se zastavil, zabubnoval, až se okna
chalup zatřásla, a mocným hlasem oznamoval, co bylo napsáno na
lístku.

»Byl by z něho dobrý policajt,« poznamenal Náplava spokojeně, ale
hned se zarazil a překvapením vykulil oči.

Neboť Mirek ještě mocnějším hlasem pokračoval:

»Dnes v poledne se budou sbírat v celém Košíkově odpadky. Každý ať je
má připraveny přesně ve dvanáct v síni. Posbírejte každý hadr, každý
kousek železa a každou kost. V žádné chalupě nesmí zůstat ani hřebík.
Bum! Bum! Bum!«

»Zatrackaný kluk! Ten mi to zmastil!« vyrazil ze sebe Náplava a
rozběhl se k rohu. Ale kde byl zatím Mirek! Zatím co bubnoval,
pohotový Lojza mu přivezl kolo a teď se Mirkův hlas ozýval odněkud s
»Husího rynku«.

»To jste mu poručil vy, Náplavo?« přicházel pan starosta.

»To on sám! Ale já mu dám! Já si to s ním vyřídím!«

»Nechte toho, Náplavo! Ten chlapec je čiperný! Ukázal nám aspoň, jak
se to dělá,« usmíval se starosta.

Náplava se na něho nedůvěřivě podíval, a když viděl, že se nepřestává
usmívat, usmál se také.

»Umí si, klučisko, poradit,« řekl uznale.

Chlapci byli v desátém nebi. To se Mirkovi povedlo! To se jim bude v
poledne sbírat!

»Jožko, kráva už bučí!« zavolala přes náves Jožkova maminka.

Do chlapců jako když střelí. Za malou chvíli už vyháněli krávy. Lojza
se zastavil i pro krávy Mirkovy a za veselého hovoru mířili k
pastvině. Byli tak rozradostněni, že když mezi ně přiběhl Mirek, div
ho nadšením neumačkali.

»Daří se nám to kluci,« mnul si radostně ruce Lojza. »Myslil jsem, že
se s těmi odpadky potáhneme celý týden, a zatím to bude do večera
hotovo.«

»To snad ne?«

»Bude. Každý si vezmeme jednu ulici. Pro jednoho, třeba pro mne,
zbudou dvě. V poledne poženeme domů trochu dříve, odpoledne vyženeme
později a bude to.«

»Ale to bude běhání! V každé ulici máš deset, patnáct chalup.«

»Vezmeme si trakaře a posbíráme to najednou nebo na dvakrát.«

»Tož to je nápad! Ať žije Lojza!« vykřikl Fanek a ostatní se ochotně
přidali k němu. Hned bylo na pastvišti výskotu, až v uších zaléhalo.

Pak se dali do šití a za chvíli se jehly jen míhaly. Bolestné -- ach!
-- ouvej! -- íha! -- bylo čím dál řidší.

»Z nás budou nakonec hotoví krejčí,« usmíval se Fanek.

Ještě nebylo ani deset, když byla plachta na jeden stan hotova.

»Tak -- a teď to dáme dohromady,« řekl Lojza slavnostně.

Trvalo to hezkou chvíli, než z toho byl stan, ale konečně byl
postaven a jejich radost neznala mezí. Všichni zkusili, jak se v něm
leží, všichni jej několikrát obešli, aby se přesvědčili, že opravdu
nikde není ani dírečky, všichni svůj výrobek pohladili rukou,
polaskali očima.

»Panečku, teď jenom déšť, abychom zkusili, jestli nepromokne,« toužil
Milan.

»Promoknout? Kdepak! Je to napjaté jako deštník!« skoro se urážel
Mirek.

Já jsem kdysi něco zahlédl ve skautské příručce,« říkal zvolna Lojza,
»že se má plátno na stan něčím potřít, aby nepromokl. Počkejte,
skočím za panem učitelem, aby mi knížku půjčil.«

»Kdy?«

»Hned teď. Však dáte pozor na krávy, že?«

»To se neboj!«

Sotva odběhl, přihnala se s opačné strany Mirkova sestra.

»Co je?« vylekal se Mirek.

»Mirku, nevzal jsi doma dvě motyky?« vyrážela udýchaně.

»Vzal,« řekl Mirek v zlé předtuše.

»To byly Vavruškovy. Panímáma si je přinesla, aby jí tatínek narazil
topůrka. Kde jsou?«

»U Náplavů!«

»Panno svatá! A k Náplavům přijel právě hadrář a už to všechno
nakládá!«

Mirek ani nečekal, až sestra domluví. Vyskočil a pelášil ke Košíkovu,
co mu nohy stačily. Napínal zrak, neuvidí-li odjíždět z dědiny známý
vůz, kterým se obyčejně odvážely odpadky.

Přiběhl k Náplavům v okamžiku, kdy hadrář odjížděl. Jako dravec
vyskočil na vůz, neptal se o dovolení, nic nevysvětloval a začal
horečně prohrabovat haraburdí.

Hadrář hleděl vyjeveně na podivného loupežníka. To se mu ještě
nestalo, aby mu vlezl někdo na vůz za bílého dne a hospodařil tam
jako ve svém.

»Co to děláš?« zaburácel na Mirka.

»Hledám motyky. A už je mám! Sláva!« skoro zavýskl a už skákal s
vozu.

»Počkej, co mi to kradeš! Ty motyky jsou zaplacené!« křičel dopáleně
hadrář a snažil se mu je vytrhnout.

»Pantáto, nejsou moje, jsou panímámy Vavruškové,« obrátil se Mirek
prosebně na Náplavu. Také hadrář hleděl tázavě na strážníka. Čekal,
že chytí toho drzého kluka za límec.

»Nechejte mu je. Já se už s vámi spravím,« řekl Náplava a na Mirkovy
díky odpovídal s úsměvem: »To máš za to bubnování, ty ferino. A už
meť!«

A Mirek metl. Doma jen vhodil motyky do dílny a už spěchal. Věděl, že
udělá lépe, nebude-li se dlouho zdržovat.

Chlapci mu běželi vstříc až k silnici.

»Jak to dopadlo?« volali účastně.

»Dobře. Ale zahřálo mě to,« odpovídal schváceně.

»Lidi, jestli tak naši za chvíli přiběhnou pro mne,« zpytoval svědomí
Fanek.

»A co tys?«

»Ale -- řetěz!«

»A já kladívko. Máme dvě, tak jsem si řekl, že jedno stačí,«
vzpomínal zkroušeně Karel.

»A hadrář už je pryč!« připomněl Milan.

»Ale co!« mávl rukou Fanek. »Leželo to v koutě, celý čas si na to
nikdo nevzpomněl --«

»Lojza už jde!« vykřikl Cyril. -- Chlapci mu vyběhli vstříc.

»Je to tu!« mával Lojza knížkou. »Stan se potře vápnem smíšeným s
tvarohem a ještě něčím!« křičel zdaleka.

»Kdo to jakživ slyšel!« rozesmál se Jožka.

»Co se směješ? Když je to tu napsáno, tak to musí být pravda. Však si
to přečti sám!«

Jožka se zahleděl do knížky.

»Je to tu,« řekl. »Ale já tomu přece jen nevěřím.«

»Naše maminka dnes dělala tvaroh. Třeba mi kousek dá,« přihlásil se
Cyril.

»A my máme doma putnu vápna. Vezmu trochu do hrnku,« nabízel se
Fanek.

»Tak dobrá! Zkusíme to! A teď ženeme, hned bude dvanáct!«

»Už?« podivili se chlapci. »Jakživ nám čas tak neletěl jako teď.«

Takového poledne ještě Košíkov neviděl. Ach, to bylo smíchu, když se
sedm trakařů rozhrčelo po kamenitých chodnících!

»Co vy? Kam jedete s těmi hrkači? Děláte Zelený čtvrtek?« dobírali si
chlapce.

»Kdepak, Zelený čtvrtek! Čistku děláme! Za chvíli bude Košíkov jako
vymetený!« odpovídali se smíchem.

První zaklepal u Náplavů Mirek. Měl plný trakař, sotva jej vezl.
Tváře mu jen hořely.

»Už jsi tu zas? A motyky tam nemáš?« škádlil ho Náplava a vysypal
odpadky na hromadu.

»Kolik mi napíšete?« hořel nedočkavostí Mirek, když Náplava začal
počítat.

»Čtrnáct korun osmdesát,« řekl konečně.

»Jenom?«

»A ty nespokojenče! Kdo to dokáže, vydělat si za poledne skoro
patnáct korun?« rozhněval se Náplava.

Mirek popadl lístek a už raději běžel. Ve dveřích se střetl s Lojzou.
Vezl tak plný trakař, že se až prohýbal.

»Kolik?« zeptal se Mirka stručně.

»Čtrnáct osmdesát.«

»Tolik?« vytřeštil Lojza oči.

»Moc?«

»No ba!«

»A já myslil, že se ti to bude zdát málo,« rozesmál se šťastně Mirek
a pelášil domů.

»Přines lístek na pastvu! Tam to spočítáme,« zvolal za ním Lojza.

Na pastvu se tentokrát scházeli po jednom. Teprve k třetí hodině byli
všichni. Poslední přišel Cyril.

»Kde jsi byl tak dlouho?« volali na něho.

»Čekal jsem na ten tvaroh. Ale mám jej! Hleďte!« ukazoval plnou
tašku.

»Páni! Ten je pěkný!« Jožka přiskočil k tašce, a už měl plná ústa.

»Dobrý, co?« usmíval se Cyril a také si do něho hrábl plnou hrstí.
»Ochutnej, Lojzo!«

Lojza se nedal dvakrát pobízet a ti ostatní museli také ochutnat.
Jednou a ještě jednou a ještě jednou.

»No, a myslím, že už dost,« zarazil pojídání Lojza. »To by nám na ten
stan moc nezbylo.«

»Raději to naň rychle naplácejme, nebo v tašce nic nezbude,« mínil
Fanek.

»A tož to zase ne! Skaut si musí umět poručit. Když řeknu nejím, tak
nejím,« řekl Lojza.

»To se ví! Jsme muži, ne? A slovo dělá muže,« doplnil Mirek.

»A teď můžeme spočítat, kolik jsme stržili,« hořel zvědavostí Milan.
Chlapci čtli své záznamy a Lojza zapisoval.

»Kolik?« tázali se nedočkavě.

»Sedmašedesát korun,« hlásil Lojza.

Chlapci hleděli jeden na druhého. Nevěděli, je-li to málo nebo hodně.
Kdyby se dal některý do nadšeného výskotu, ochotně by se byli
přidali. Ale nikdo se nerozjásal. Lojza naopak starostlivě svraštil
čelo.

»Nestačí to?« ozval se konečně Mirek.

»Máme ještě třiadvacet korun úspor,« připomněl Fanek.

»Potřebovali bychom ještě víc. Aspoň sto padesát.«

»Prve jsi říkal, že stačí sto,« ozval se Karel.

»Říkal, ale když jsem si to všechno propočítal, tak se toho nahledalo
dost. A také bych nechtěl, abychom se museli za několik dní vrátit
celí vyhladovělí.«

»Ale kde sehnat peníze?« Všichni se zamyslili.

»Já bych řekl tatínkovi,« ozval se nesměle Cyril.

»Mně by naši také něco dali,« přidal se Milan.

»Ne, kluci. Jednomu by dali, druhému by dát nemohli, a to by nedělalo
dobrotu. Půjdeme-li tábořit, tak půjdeme všichni, jak jsme tu -- a
hezky za své!«

»To se ví!« zvolal Mirek. A zase nastalo ticho. Všichni přemýšleli o
nějakém novém zdroji příjmu.

»Už to mám!« vykřikl pojednou Lojza.

»Co?« vyhrkli.

»Povím vám to, až se vrátím. Za dvě hodiny budu zpátky. Dáte mi zase
pozor na krávy?«

»Kam jdeš?«

»Předem vám nebudu nic vykládat. Však až se vrátím, tak se to
dozvíte.«

»Řekni aspoň začáteční písmeno,« loudil zvědavě Milan.

»Co máš z toho, Milane,« klidnil ho Cyril. »Však on nám to pak poví.«

»Tobě se to řekne. Tebe zajímá jenom to, co bys dobrého snědl,«
zlobil se Milan.

»A není to nejrozumnější? Kam bys došel bez jídla?« usmál se Cyril a
nacpal si do úst plnou hrst tvarohu.

»Cyrile!« pohlédl na něho přísné Lojza.

»Mám to vrátit?« lekl se Cyril.

»Už to sněz, když to máš v ústech. Ale naposledy! To ti povídám!«

»Tož to mi věř! Na mou duši, že naposledy,« sliboval Cyril.

»Tak já tedy půjdu, kluci. Šijte zatím druhý stan, a až se vrátím,
zkusíme to s tím tvarohem. A na mé krávy nezapomeňte,« připomínal
Lojza a rozběhl se ke Košíkovu.

Chlapci se po jeho odchodu ještě chvíli dohadovali, kam asi běžel.
Když nic nevymyslili, dali se do šití.

»Víte, kluci, ale jde to všechno ráz na ráz, « rozpovídal se Mirek.
»V úterý jsme ještě o ničem nevěděli, a dnes je pátek a tolik toho
máme za sebou.«

»Ale nějak zapomínáme na vaření. A přece jídlo je to hlavní,« řekl
Cyril, a jakoby nic, hrábl do tašky.

»Lojza na to jistě myslí,« řekl Mirek a také zalovil v tašce.

Ostatní ho následovali, jako by se to rozumělo samo sebou.

»Lojza myslí na všechno. Je to vůdce, jak má být,« chválil Jožka.

»A potom -- Vašek!«

»Však se ani neukazuje!«

»A odpadky dal?« zahleděl se Mirek na Fanka, který sbíral ve Vaškově
ulici.

»Já jsem k nim nešel,« přiznal se Fanek.

»To je škoda. Aspoň ses mohl dovědět, půjde-li tábořit.«

»Ten? Tak strašit do zelí,« usmál se pohrdlivě Jožka.

»Nevím. Ale nějak silně se kamarádí s kluky z Horního konce. Pase s
nimi ve ,Žlebu’.«

»Donesl asi každému kornout bonbonů. Až nic nedonese, tak ho
vyženou.«

»Patřilo by mu to. Nemá se stále jen hádat.«

Chvíli šili mlčky. Občas při tom sahali do tašky, která se rychle
prázdnila. Pojednou Fanek sáhl naprázdno.

»Páni!« lekl se.

»Co je?«

»Už je prázdná!«

»Jak je to možné?«

»Já jsem si vzal jen dvakrát!«

»Nevykládej! Sám jsem tě zahlédl nejméně pětkrát!«

»Cyril je vinen! On začal.«

»Však tvaroh byl náš.«

»Ted patřil všem.«

»Nehádejme se. Už je pryč.«

»Ale co Lojza?«

Zahanbeně na sebe pohlédli. To jsou pěkní skauti!

»Ale co,« utěšoval se Mirek. »Kdyby tu byl Lojza, vzal by si také, za
to vám ručím.«

»Však už jede! A na kole!« vykřikl Fanek.

»No tohle! Kde byl s kolem?«

Lojza fičel, až se za ním prášilo. Potom si to namířil přes pastvisko
přímo k chlapcům.

»Kluci, bude peněz jako želez!« zářil.

»Jak to? Kde je vezmeme?«

»Na smetišti. Leží tam peněz, že nebudeme vědět, co s nimi!«

»Lojzo, nezbláznil ses?« sáhl mu na čelo Jožka.

»Nebylo by divu. Kluci, kdybyste to viděli! Železo, mosazné dráty,
zinkové plechy, no -- hotové poklady!«

»Kde? A co?« hleděli na něho nechápavě.

»Pamatujete se na to veliké smetiště za městem? Tam je vám odpadků,
že jde hlava kolem. Je to báječné! Metráky odpadků, kluci, a jakých!«

»A může se to brát?«

»Proč ne? Leží to tam a nikdo si toho nevšímá.«

»A jak bychom to přivezli?«

»My máme takový malý vozík. Vejdou se na něj čtyři metráky a ten
utáhneme sami,« nabízel se Karel.

»To by bylo nejlepší. Platí, Karle!«

»A kdy tam zajedeme?«

»Hned zítra. Ať nám je někdo nevybere před nosem.«

»A krávy?«

»Jeden bude hlídat.«

»Kdo?«

»Třeba ... no ... kdo chce?« -- Nebylo nikoho.

»Losujme!« navrhl Jožka.

Hned bylo připraveno šest papírků se jmény. Lojza nebyl losován.
Vhodili papírky do klobouku a zatřepali. Lojza táhl. Vytáhl Milanovo
jméno.

»Co se dá dělat,« řekl Milan odevzdaně.

»Tak se mi to líbí. Pravý skaut se nesmí před ničím zastavit,«
pochválil ho Lojza.

»Ten skaut mi cosi připomněl,« zabručel Cyril.

»Co?« pohlédl na něho Lojza.

»Ale -- tvaroh!«

»Tvaroh? Kde je?« přiskočil Lojza k prázdné tašce.

»V břichu,« řekl Cyril stručně.

»Kde?«

»No v břichu! V mém, v Mirkové, ve Fankově --«

»V mém jenom dvě hrstky,« bránil se Fanek.

»Vy jste pěkní! Co teď?«

»Nic. Já jsem tomu tvarohu stejně nevěřil,« vyhrkl Jožka.

»Já také ne,« přiznávali se jeden po druhém.

»Však stejně jsi říkal, že k tomu musí být ještě něco. A to něco
nemáme,« vyhrkl Mirek, známý svým mrštným jazykem.

»Tak dobrá. Natírat nebudeme. Ale jak promokneme --«

»Nepromokneme. Ušijeme to tak pevné, že nám neuškodí ani průtrž
mračen!«

»Co s vámi nadělám,« mávl rukou Lojza. »Už slunko zapadá, sbalte věci
a zítra ráno --«

»Vzhůru do města!« dokončil Fanek.




V


»Ať mi tam s tím vozíkem něco neuděláte!« loučil se ráno s Karlem
otec.

»Neboj se, tati, však já dám pozor,« sliboval Karel.

»A kdo si přijde pro krávy?« starala se maminka.

»Milan. Má je na starosti všechny.«

»Jen aby nezapomněl!«

Vtom někdo zabušil na vrata. Karel skočil otevřít.

»Už je po starosti, mami!« volal. »Milan už žene.« Hned nato se
objevili chlapci.

»Kde jste byli tak dlouho?« durdil se Karel.

»Pro Cyrila. Páni, to je chlapík!« volal nadšeně Jožka.

»Jak to?« divili se Karel s Milanem.

»Představte si, že sbíral na půdě staré hadry!«

»Nač?« nechápali.

»Abychom cestou netratili odpadky.«

»Vidíte, na to jsme nepřišli,« řekl uznale Karel a podíval se na malé
žebřiny svého vozíku. »To jsi měl dobrý nápad, Cyro. Bez ucpávek by
nám to jistě padalo.«

»A my jsme myslili, že spí,« přiznával se Milan.

»Já a spát? Kdepak! To já zas, když mám něco před sebou, dovedu vstát
třeba o půlnoci,« usmíval se šťastně Cyril.

»Tak já už musím běžet za kravami,« loučil se Milan.

Chlapci se rozešli. Milan za kravami a ostatní za dobrodružstvím.

Lojza s Mirkem dělali koníky u oje, Jožka s Karlem tlačili. Cyril s
Fankem se vezli. Všichni bedlivě počítali kilometrovníky, neboť po
každých dvou stech metrů se střídali v úloze koníků.

»Ale teď už pojedeme poprázdnu,« rozhodl Lojza, když cesta začala
stoupat do kopce, za nímž hluboko v údolí leželo město. Všichni
souhlasili. Slunce se jim opíralo do zad a nemilosrdně pálilo. S čel
jim stékaly praménky potu.

»Páni! To jedeme s prázdným,« odfukoval Cyril. »Jak to bude vypadat,
až se budeme vracet!«

»Jen se nestrachuj! A nemůžeš-li už, tak si sedni,« škádlil ho Jožka.

»Kdož ví, jestli on na to nepočítal,« dorážel i Fanek.

»Jak to?« bránil se Cyril.

»Ty hadry sis vzal jistě jen proto, aby tě to na vozíku netlačilo.«

Chlapci se dali do veselého smíchu.

»Lojzo, ať hned přestanou!« zlobil se Cyril.

»Nic si z toho nedělej, Cyro,« chlácholil ho Lojza. »To kluci jen tak
žertem.«

Chlapci se rozběhli, a dříve než se nadáli, byli na vrcholu kopce.

»Stát!« zakřičel najednou Cyril, jako by ho na vidle nabral. »Teď je
konec dřiny! Dolů pojedeme jako páni. Nasedejte všichni na vůz, já
dopředu a nohama budu řídit oje. Než řeknete desetkrát švec, jsme pod
kopcem.«

»Anebo ve zmole!« strachovali se chlapci. »Nepřevrhneš nás?«

»Žádné strachy! Já jsem se už takhle našoféroval.«

Chlapci nasedli. Cyril si sedl rozkročmo tak, aby mohl nohama ovládat
oje.

Vozík se pomalu rozjížděl. Chlapci měli s počátku obavy, aby je Cyril
nepřevrhl do příkopu, ale když viděli, že mu to jde nad pomyšlení
dobře, uklidnili se.

»Zazpívejme si!« vykřikl Karel.

A Lojza hned spustil:

  »Jede, jede poštovský panáček,
  jede, jede Cyril jak pán.«

Do rachotu kol se mísily jásavé hlasy rozradostněných chlapců. Jen
Cyril nezpíval. Bystře pozoroval cestu před pádícím vozíkem,
neobjeví-li se v ní nějaká prohlubenina. Taková díra může trhnout
ojem na stranu a je z toho škaredý pád. Ale silnice byla rovná jako
deska.

»Páni, to bylo pěkné!« vydechl zaníceně Fanek, když se jízda
zpomalovala a město se kvapem blížilo.

»Všecka čest, Cyro! Držel ses znamenitě!« chválil Lojza.

Vozík se pomalu zastavil.

»A teď, kluci, přes město v pořádku!« kladl jim na srdce Lojza. »Ať
nás tu někdo nakonec neprožene.«

Projeli městem, minuli předměstí a již zahlédli rozsáhlé městské
smetiště. Zajeli s vozíkem do středu smetiště a rozešli se na všechny
strany.

»Páni, tady je železa!« zvolal nadšeně Cyril.

»Ale pozor!« upozorňoval Lojza. »Starý plech nesbírejte! Za ten
bychom stejně nic nedostali a zbytečně by nám zabíral místo.«

»Mám krabici od sardinek -- co s tím?« volal Fanek.

»To schovej, Fanku, to je cenné!« poučoval Karel.

Byli tak zabráni do sbírání, že si ani nevšimli asi dvanáctiletého
hocha, který se k nim blížil od předměstí. Z dálky už na ně zhurta
spustil:

»Jdete odtud! Co tu děláte?«

Všichni se napřímili.

»Však vidíš,« odpověděl Mirek.

»Nač to sbíráte?« zeptal se ještě bojovněji a shýbl se pro kámen.

»Pro tebe!« odsekl řečný Mirek. »Chceme ti koupit něco k svátku,
miláčku!«

»Jenom se moc nenaparuj!« šlehl po něm očima příchozí.

»A ty se nes, nebo tě vyprovodíme, že poletíš rychleji než stihací
letadlo!«

»Jenom pomalu, abych vám nevylil boty! Já jsem tu doma!«

»To je hezké, že jsi doma na smetišti. Docela se do toho neřádu
hodíš. Ale mohl bys už zmizet, nemyslíš?«

Kluk se však nedal. Vzduchem zafičel kámen. A zrovna kolem hlavy
polekaného Cyrila.

»To už je trochu moc,« zakřičel maličký Jožka a hbitě mrštil také po
uličníkovi kamenem. Fanek s Mirkem zahrozili pěstmi a běželi za ním.

Ale chlapec nečekal. Pelášil k předměstí jako zajíc.

»Ten už nepřijde! Závistivec! Sám nesbírá a nám bude zakazovat,« bručel
spokojeně Fanek.

Dali se zase do sbírání. Když posbírali cennější věci, které ležely
na povrchu smetiště, vzali si kolíky a začali se prohrabávat pod
povrch. Hromádka drátů, ploten, šroubů, tyčí, různých krabic a lahví
utěšené vzrůstala.

Náhle Fanek narazil na jakýsi velký podivný předmět. Kolík se po něm
svezl jako po skle.

»Kluci, pojďte sem!« zvolal. »Našel jsem cosi, ale je to trochu
hluboko.«

Chlapci se sběhli k němu.

»Tak ukaž -- co tu máš?« vyzvídal Lojza.

»Zde. Podívej se!« ukazoval do vyhrabané jamky.

»To bude něco železného. A zdá se, že je to pěkný kousek.«

»Ven s tím!« řekl rázně Mirek a zakopl do smetí.

Odhrnovali vrstvu smetí tak horlivě, jako by měli objevit ukrytý
poklad. Konečně se jim podařilo vytáhnout zčernalou desku. Byla na ní
silná vrstva špíny -- bůhví kolik let ležela na smetišti.

»Ta váží aspoň dvacet kilo,« prohodil znalecky Cyril.

»Zase několik korun!«

»Jak dlouho tu ještě budeme?« zeptal se Fanek Lojzy, když uložili
desku do vozíku.

»No, pomalu půjdeme. Pochodíme ještě po smetišti, abychom tu nic
nezapomněli, a důkladně vozík ucpeme.«

»Už bude poledne, vozík je plný a já mám hlad!« hlásil Cyril.

Přihodili ještě několik odpadků a odjížděli.

Jeli s veselou. Ani se nenadáli, a byli pod kopcem, s kterého se ráno
tak pěkně svezli.

»Teď jenom kdyby toho kopce nebylo,« povzdychl si Milan.

»Počkejte, kluci!« zavýskl najednou Cyril. »To budete koukat!
Dostaneme se na kopec, že o tom ani vědět nebudeme!«

»Jak to?«

»Pst -- tiše!« odmlčel se Cyril.

Před krámkem, kde prodávali sodovku a pivo, stálo nákladní auto
městského pivovaru. Šofér zanesl do budky dvě bedny. Teď právě
vycházel a nasedal.

Cyril se opatrné rozhlédl.

»Rychle nasedněte na vozík, já jej přiváži k autu,« vyzval chlapce.

»Cyro, to je nebezpečné,« varoval Lojza. »Auto může jet rychle, a co
potom --«

»Prosím tě, jak by mohlo jet rychle do takového kopce? Povleče se
jako hlemýžď! A zvláště, když bude mít ještě vozík s námi!«

Vyhlídka byla lákavá.

A tak se stalo, že šofér uprostřed hukotu motoru nepostřehl, jak
chlapci rychle přitáhli vozík k autu, zaklesli železný zoban u oje za
hák pro přívěsný vůz, jak hbitě naskočili na fůru odpadků a jak
začali objímat Cyrila z vděčnosti za šťastný nápad.

Jen Lojza ho neobjímal. Seděl vpředu a upřeně pozoroval zaklesnutý
zoban. Což kdyby se uvolnil?

Ale i nadšení chlapců mizelo. Místo hlemýždí jízdy auto se rozjíždělo
rychleji a rychleji, stromy se jim začaly před očima jen míhat, kola
řinčela a odpadky odskakovaly, takže se zdálo, že se celý vozík
rozpadne. Vtom něco řinklo na dlažbu. Fanek se ohlédl. Byla to kovová
deska, na níž si tolik zakládal!

Má ji tam nechat ležet? Dlouho se nerozmýšlel. Hup! -- a už se válel
v příkopu.

»Kluci, teď si to hrneme aspoň třicítkou,« třásl se Mirek.

»Seskočme!«

»Ale co vozík?« strachoval se Karel.

»Však v Košíkově zastaví!«

»Tobě se to řekne, když není váš,« vzdychal Karel.

»Zavolejme na šoféra,« navrhl Jožka.

Několikrát zavolali, ale šofér neslyšel.

»Lojzo, seskoč s námi!« vyzývali vůdce. Ten jenom zavrtěl hlavou.
Hop! Hop! Další čtyři sběratelé dopadli šťastně do travnatého
příkopu.

»Ale co chudák Lojza?« sténal Cyril, který se stále ještě nemohl
vzpamatovat z prudkého pádu.

»Což, Lojza, ten se už z toho nějak vymotá. Ale náš vozík!« naříkal
Karel.

»A naše odpadky! Podívejte se!« zvolal pobledlý Jožka.

Opravdu! Pokud je chlapci přidržovali, zůstávaly jakýmsi zázrakem na
vozíku. Po seskoku chlapců však začaly padat na zem. Nejprve
jednotlivé kusy, pak jich padalo více a více, i celé balíky, které se
na silnici rozsypaly.

Přestrašení chlapci zůstali bezradně stát. Dole se plahočil Fanek s
těžkou deskou, nahoře Lojza za autem marně lomcoval ojem, aby
vysvobodil vozík z nebezpečného zajetí. Silnice byla poseta
rozházenými kusy železa, krabicemi, rozbitými lahvemi -- co teď?

První se vzpamatoval Mirek.

»Jožko, jdi na pomoc Fankovi,« ujal se vůdcovství. »Vy to tu zatím
posbírejte, naházejte to na jednu hromadu do příkopu a já poběžím za
Lojzou.«

»Sláva! Sláva!« přerušil ho jásavý výkřik Karlův. »Lojza se už
odepjal!«

Pohlédli na kopec.

Lojza stál u vozíku vedle příkopu. V poslední chvíli, téměř u
vrcholku kopce, podařilo se mu vyprostit zoban z háku. Jednou rukou
si utíral zpocené čelo, druhou mával na pozdrav.

»A už jede za námi!« oddychl si ulehčeně Karel.

Za chvilku byl Lojza u nich.

»Tak co, jste celí?« volal vesele.

»Jsme. A co ty?«

»No, už jsem měl strach,« přiznával se. »Kdyby mě byl převezl přes
vršek, to by bylo asi špatně dopadlo.«

»A co vozík?« prohlížel jej starostlivě Karel.

»Zdá se, že je v pořádku. Musí to být dobrá práce,« chválil Lojza.
»No -- a teď se dáme rychle do sbírání,« vyzval chlapce.

Zanedlouho byl náklad zase uložen a hoši vyjeli.

»To ten kopec nás tak nezapotí, jako projížďka za autem, nemyslíš,
Cyro? Ty máš takhle znamenité nápady,« ozval se Jožka.

»A dej mi pokoj,« bránil se Cyril. »Copak jsem mohl vědět, že to auto
pojede jak splašené? Vždyť obyčejně se to drápe do kopce jako hlemýžď
--«

»Toho hlemýždě moc nevzpomínej,« ohmatával si kolena Mirek. »Já jen
vidím, jak mi stromy tančily před očima.«

Za živého rozhovoru se dostali až na kopec. Tam si chvíli odpočinuli
a pak už vesele sjížděli dolů do Košíkova.

Zajeli s vozíkem k domku strážníka Náplavy a hbitě se dali do práce.
Jedni třídili odpadky, druzí je odnášeli na váhu. Náplava vážil a
zapisoval.

Nakonec Fanek s Jožkou dali na váhu kovovou desku.

»Počkejte,« přerušil je strážník. »Tato deska by se mi hodila do
sklepa, něco tam opravuji. Chcete-li, vyplatím vám za ni peníze ihned
a ještě vám korunu přidám.«

Chlapci souhlasili.

»Je to pěkný kousek,« chválil strážník. »A za ty peníze stojí.
Podejte mi to!«

Postavil desku na stůl a zálibně si ji prohlížel.

»Z čeho to jen může být?« vrtěl hlavou. »A muselo to být v zemi
už hezkou dobu, vždyť je na tom taková vrstva špíny, že člověk
ani nepozná, je-li to litina nebo co -- Cyrile, podej mi hřebík!«

Udělal hřebíkem rýhu na desce a rázem ožil.

»Jakže? Je to možné?«

Chlapci zvědavě nakukovali, ale nezpozorovali nic zvláštního.

»Počkejte,« pronášel vzrušeně strážník, »musím se na to podívat lépe.«
Vytáhl nůž a rychle odstraňoval nános.

Zespodu zazářila červenavá barva.

»Tož to nebude s mým sklepem nic, chlapci. To bych vás pěkně ošidil!
Víte, co je to?«

»Co?«

»Měď!«

Chlapci se na něho dívali nechápavě.

»A tož co, pantáto, když je to měď?« zeptal se tiše Fanek.

»Ty se ptáš co? Za kilo mědi jsou čtyři koruny, chlapče!«

»Kluci, honem, kolik je to?«

Škoda, že je v té chvíli neviděl pan učitel. Jistě by měl z jejich
počtářského úsilí nesmírnou radost.

»Šestasedmdesát korun!« vykřikl Lojza.

»Kolik?«

»Šestasedmdesát!«

Do chlapců jako když střelí.

»Fanku, Fanečku, ty jsi náš poklad!« -- »Ty jsi náš zlatý důl!«

Výskali a skákali radostí, kdosi objal i strážníka.

»Tož kolik to máme dohromady za dnešek?«

»Sto jedenašedesát korun,« slabikoval slavnostně Náplava.

Vtom uviděli Milana, který zatím přihnal krávy.

»Kluci, mám novinu!« volal zdaleka. »Vašek mne přemlouval, abych šel
tábořit s ním! Říkal, že z našeho táboření stejně nic nebude. Že prý
by to stálo aspoň dvě stě korun! A ty prý neseženeme ani do příštích
prázdnin.«

»A tož teď ti zas povíme něco my! Víš, kolik jsme vydělali?«

A Lojza slavnostním hlasem, který mu dojetím až přeskakoval, sděloval
radostnou zprávu:

»Za dnešek nám přibylo sto jedenašedesát korun!«

»Kolik?«

»Sto jedenašedesát!«

»Čeho?«

»Korun!« zvolali Stepní Vlci a začali provádět něco, co se mohlo
podobat indiánskému tanci.




VI


»Tak, kluci, ode dneška za týden,« řekl Lojza, když se v pondělí
ráno sešli na pastvišti.

»Teď by měl mít každý den šedesát hodin. Nebo té práce je ještě
trochu moc,« zvážněl Mirek.

»Vaření,« připomněl Cyril stručně.

»Já jsem už vařil!« vykřikl pyšně Karel. »Mám řízky, a ty my děláme
jen v neděli. Tak jsem se do toho pustil.«

»A -- bylo to k jídlu?« vyhrkl Jožka.

»No jej! Tak jsem si olizoval prsty.«

»A co jsi při tom dělal?«

»Přikládal jsem do kamen. -- Co se smějete? Maminka říkala, že dobrý
oheň je to hlavní. A abyste věděli, také jsem si to napsal.«

»Ukaž!« nakukoval do notýsku Milan a hlasitě četl: »Vepřové nebo
telecí maso se naklepe. Předtím se musí oprat ve studené vodě. A po
oprání se ještě nasolí. A potom se naklepe --«

»Tak ono se to klepe dvakrát! To já musím naši maminku naučit,«
pokyvoval hlavou Cyril.

»Kdo ti říkal, že se klepe dvakrát?«

»Máš to tam přece napsáno!«

»Prosím tě! To tomu vůbec nerozumíš! Budete mrkat, co já dokáži!«

Také ostatní chlapci hlásili, co se přes neděli naučili vařit.

»Víš, Lojzo, o čem jsem včera celý den přemýšlel?« ozval se Mirek po
chvíli. »Jak to všechno dopravíme na Ostrov?«

»Uděláme si přece pramici, ne?« vyhrkl Cyril.

»Z čeho?«

»Z čeho ... no ze dřeva!«

»A kde je vezmeš?«

»Hm, v lese je dřeva!« mávl pohrdlivě rukou Cyril.

»Je. Ale na zemi neleží a se stromů se sekat nesmí. Skaut nekrade,«
řekl Lojza stručně.

»Tož to je potom jiná,« zahvízdl Cyril a zmlkl.

»Tak co budeme dělat, Lojzo?« obrátili se všichni k vůdci.

»Nejdříve si povíme, co všechno na Ostrov poneseme.«

»Stanové dílce!« -- »Hrnce!« -- »Přikrývky!« -- »Jídlo!« -- »Kožich!«
-- »Kotel!«

»No, je toho dost,« řekl vážně Lojza.

»Až moc! Tohle k Ostrovu sami nedoneseme.«

»A co, kdybychom to naházeli na vozík jako odpadky?« navrhl Milan.

»To bychom musili objíždět po silnici. A už by to nebylo tak hezké,«
zamítal jeho návrh Mirek.

»A nešlo by to po chodníku podél Rosavy?« napadlo Jožkovi.

»Na trakařích!« vyhrkl Karel.

»A pak je zavezeme zase zpátky, ne? Přece trakaře naši potřebují
každý den.«

»Nejlépe by bylo, kdybychom všechno mohli vzít na loď,« napadlo
Lojzovi.

»Vypůjčíme si ji od pantáty Hájka!«

»Co ti to napadlo? Na čem by převážel proutí?« řekl pochybovačně
Karel.

»A co kdybychom mu nařezali proutí a převezli je?« mínil Lojza.

»Tak to zařiď! Však jsi vůdce!«

»Půjdu s tebou,« nabídl se Milan.

»Já také! Já také!« volali jiní.

»Jeden musí zůstat u krav,« připomněl Lojza.

»Třeba já,« přihlásil se Cyril. »Bolí mě noha ještě od soboty. Nemohl
bych utíkat, až vás pantáta Hájek požene.«

»Nepožene, uvidíš,« řekl Lojza pevně. »Pojďme, kluci!«

Pantáta Hájek seděl před domkem a olupoval zelenou kůru s proutí.

»Pomáhej Pámbu!« pozdravili chlapci nad obyčej uctivě.

»Dej to Pámbu! Co byste zas chtěli?«

»A tož -- jen jsme se tak přišli na vás podívat,« řekl Lojza.

»To je od vás pěkné,« pantáta zabafal a po očku pohlédl na chlapce.

»Ta vaše loď, pantáto, jede jak automobil,« začal Lojza vypočítavě.

»No, jede. Nedal bych ji ani za deset nových.«

»A jezdíte na ní často?«

»Jak kdy. Tento týden nepojedu ani jednou. Mám dost práce s loupáním.
Ale po neděli budu jezdit celý týden. To si zase musím nasvážet
proutí.«

»Íha!« zatvářil se zklamaně Karel. Hned však zmlkl, neboť Lojza na
něho přísně pohlédl.

Ale pantáta jeho zvolání neslyšel. Zabafal a pokračoval:

»To se po neděli zas trochu protáhnu. Už mě to převážení unavuje.
Sedmdesátku mám na krku, tak kdo by se divil.«

Lojza se při těch slovech vítězoslavně usmál.

»Pantáto, co byste tak tomu řekl, kdybychom vám toho proutí nařezali
a napřeváželi?«

»Hm. Řeč se mluví a voda teče,« řekl pantáta stručně.

»Já to myslím doopravdy, že, kluci? Stejně nemáme co dělat. Krávy
může hlídat jen jeden.«

»Tož to víte, že bych se na vás nezlobil. A co byste za to chtěli?
Moc platit nemohu.«

»My ani nechceme peníze.«

»Zadarmo?«

»No ... víte, my půjdeme na Ostrov. Poneseme tam moc věcí a Cyril
neumí plovat. Ta vaše loď by se nám zhodila.«

»A vy kakraholti! Já jsem věděl, že jste nepřišli jen tak pro nic za
nic. Tož loď by se vám zhodila! A vy chytráci!«

»Pantáto, nic bychom jí neudělali. Za čtrnáct dní byste ji měl zase v
pořádku tady.«

»Hm ... to bych si musil rozmyslit. Taková loď stojí peníze! A pak --
musím převážet.«

»Převezeme vám toho tolik, že budete mít měsíc co loupat.«

»Tak dobrá. Když navozíte proutí, můžete si ji vzít. Ale to vám
povídám: té lodi nesmíte zkřivit ani vlas.«

»Tož to se zase nebojte! Jsme přece skauti, no ne, kluci?«

»Tu sebranku mi nevzpomínej! Nebo když si já vzpomenu na ty zemáky v
kotlíku --«

»Vždyť jsem vám říkal, že skaut je docela něco jiného než tramp. Mám
takovou knížku o skautech. Půjčím vám ji,« nabízel ochotně Lojza.

»A s tím mi dej pokoj! Já ti už raději věřím!«

»Tak vám pěkně děkujeme, pantáto. A zítra přijdeme převážet.«

Chlapci by radostí objímali celý svět. S výskotem se rozběhli k
pastvišti.

»Prohnal vás, co?« vítal je Cyril.

»Nás někdo prohnat? Do čeho se pustí Stepní Vlci, to klape,« řekl
Mirek pyšně.

»Snad vám ji nepůjčil?« nemohl uvěřit Cyril.

»Půjčil. To se to bude vozit, Cyro!« usmíval se Lojza.

»Tož to mi spadl kámen se srdce. Bál jsem se, že loď nebude a já budu
muset zůstat doma,« rozradostňoval se Cyril.

»No dovol -- co si o nás myslíš? Teď jsme jako skauti. A skaut nikdy
neopustí kamaráda. Převezl bych tě třeba na zádech,« řekl vážně
Lojza.

Když se poradovali z nového úspěchu, pustili se do šití stanů. Práce
jim šla hbitě od ruky a další stan byl v poledne skoro hotov.

Zbytek dodělávali odpoledne.

»A kde je Cyril?« zeptal se Lojza.

Nikdo nevěděl.

»Možná, že dnes nepřižene. Třeba někam jeli.«

»Už žene!« vykřikl pojednou Jožka a ukázal k cestě. Zamávali radostně
na pozdrav, ale Cyril jako by toho neviděl.

»Ten se nějak mračí. Asi se špatně naobědval.«

Nepoznávali ho, ani když byl v jejich středu.

»Cyro, ty jsi nějaký smutný. Stalo se ti něco?«

»Ale, nic --« Cyril chtěl ještě něco říci, ale pojednou mu hlas
vypověděl službu. Z očí mu vytryskl proud slz. Rychle se odvrátil,
aby je chlapci nezahlédli. Ale již bylo pozdě.

»Dostal jsi doma?« naléhal na něho Lojza.

»To ne, ale -- když já nesmím -- jít -- tábořit!« zaštkal Cyril.
Celé jeho tělo se otřásalo pláčem.

Chlapci zůstali zaraženi. Do jejich radosti těžce ulehl první stín.

»A proč?« přerušil tísnivé ticho Lojza.

»Protože -- nám by neměl -- kdo -- pást -- krávy,« zpovídal se
přerývaně Cyril. To byla pravda. Ostatní chlapci měli sourozence,
kteří je zastanou. Ale Cyril byl jedináček!

»A proč ti to neřekli hned?«

»Tatínek myslil -- že to s tím -- tábořením -- nemyslíme --
doopravdy.«

»Nebreč, Cyro,« uklidňoval ho Lojza. »Tábořit půjdeš -- jen žádné
strachy!«

Cyril zvedl hlavu a podíval se na Lojzu. Pod záplavou slz se objevil
záblesk slabého úsměvu. Jeho srdce zabušilo prudčeji. Vždyť naděje je
tak krásná! A i když se zase všechno zhroutí, za tuto kratičkou
chvíli doufání ti budu vždycky vděčný, Lojzo!

»Naše Hedvika vezme i vaše krávy,« řekl Lojza stručně.

Cyril znovu zesmutněl.

»To nepůjde, Lojzo,« rozplakal se. »Já jsem tatínkovi řekl, že by to
šlo tak udělat, ale on nechce. Že prý žádným děckům nevěří.«

»Hm ... a co, kdyby je pásal obecní pasák?«

»Tomu se musí platit -- a Trefilík by to ani neudělal.«

»Zkusíme to. A my mu zaplatíme sami, že, kluci?« obrátil se Lojza k
chlapcům.

»Ano! Zaplatíme to!« zvolali sborem.

»Tak dobrá, hned zajdeme za pasákem,« rozhodl Lojza.

Cyril s Lojzou běželi jako o závod. Za chvíli byli na obecním
pastvisku.

»Pane Trefilíku, mohl byste tak čtrnáct dní pásat Kunderovy krávy?«
zeptal se Lojza po pozdravu.

»Mohl, proč ne?« odpověděl pasák a pátravě se zahleděl na oba
chlapce. »A co vy?«

»Víte, my půjdeme tábořit a Kunderům nemá kdo pásat. Cyril by musel
zůstat doma, kdybyste nám to neudělal,« vykládal Lojza.

»No, to já vám tedy mohu udělat,« řekl Trefilík zvolna.

»A co byste za to chtěl?«

»No, co myslíte?«

»Stačilo by deset korun?«

»Ale ovšem! A to ti dal peníze tatínek, Cyrile?«

»Ne, to kluci sami,« odpovídal nesměle Cyril.

»Kluci? Jak to?« divil se pasák. -- Cyrilovi nezbylo nic jiného, než
aby pověděl celou pravdu.

»A ták!« řekl protáhle pasák a zamrkal. »Tož abyste věděli, že i
starý Trefilík si dovede vážit pravého kamarádství, něco vám řeknu.
Ty krávy budu pásat zadarmo.«

»Ale, pantáto --«

»Už jsem řekl. A mějte se na Ostrově dobře!«

Chlapci poděkovali a utíkali zpět jako vítr.

Lojza všem vyložil, jak pochodili.

»Kluci, dobré je to!« jásal Milan.

»Jak jsem říkal: všechno jde jak na drátku,« mnul si radostně ruce
Mirek.

»Jen aby si to pantáta Hájek nerozmyslil s tou lodí,« staral se
Fanek.

»No, musíme se tužit, kluci!« pohlédl Lojza na chlapce.

A tužili se! Jeden hlídal krávy, dva doma vařili a čtyři zbývající
řezali proutí a převáželi. Hromada u domku vůčihledě rostla a starý
Hájek spokojeně pokuřoval.

»No, chlapci, to už ta loď bude vaše,« říkal s úsměvem.




VII


Pondělní ráno přeskočilo Červený vrch a zatopilo Košíkov přívalem
zlatých paprsků. Na jasné modré obloze nebylo ani mráčku.

Lojza, s těžkým batohem na zádech, se objevil ve dveřích chalupy. A v
tutéž dobu vystupovali ze svých rodných chalup i ostatní »stepní
vlci«.

Nebyli však sami. Nezvyklá podívaná přivábila děti i dospělé z celé
vesnice. Táboření chlapců -- to tu ještě nebylo!

V Košíkově bylo často vidět hloučky mladíků, kteří tudy procházeli na
svých toulkách. To byli ovšem opravdoví skauti a turisté, ale tito?
Místo žlutozelených stejnokrojů pestrá směsice zalátaných kalhot a
kabátů. A což teprve, když uviděli Milana!

»Milane, dej se s tím deštníkem vyfotografovat! Aby skauti viděli,
jak se má chodit tábořit!«

»To sis měl vzít trochu větší, vždyť pod tento se vás vejde jen pět!«

Každá věta vyvolala bouři veselí, které se ještě vystupňovalo, když
uviděli Cyrila s kožichem.

Ale Stepní Vlci se jen usmívali. Co jim budou vykládat o všech
přípravách! Ostatně -- přijďte se na nás podívat!

Veselé zvolání »Na shledanou!«, sem tam nějaká slza v očích maminek a
malá skupina se dala na pochod. Lojza vpředu, ostatní za ním ve
vzorném dvojstupu. Milan vytáhl foukací harmoniku a spustil řízný
pochod.

To bylo něco na košíkovské kluky! Jako na povel se přiřadili k
pochodujícím. Byl jich celý dlouhý průvod a přihlížející dospělí se
smáli, až jim slzy tekly z očí.

Zamířili k Čertovu koutu.

»Pro pána! Kde jste tu čeládku posbírali?« hrozil se pantáta Hájek.
»Snad to všechno nechce jít tábořit?«

»To oni nás jen vyprovázejí,« vysvětloval Lojza.

»Ale přivstali jste si na to,« usmíval se pantáta. »Myslil jsem, že
si to nakonec přece jen rozmyslíte a zůstanete doma.«

»Kdepak, pantáto!«

»Držte nám palce! Ať je stále tak hezky jako dnes.«

Opatrně uložili všechna zavazadla do loďky. Lojza s Fankem uchopili
dlouhá bidla a odrazili od břehu. Ostatní šli po pěšince na břehu
Rosavy a táhli loď proti proudu řeky.

»Na shledanou, pantáto!« zavolali naposledy. »A děkujeme vám!«

»Na shledanou, chlapci! Ale, počkejte, Lojzo, pojď sem!«

Lojza hbitě vyskočil z lodi a úzkostně se zahleděl na pantátu.
Probůh, nerozmyslil si to s půjčením loďky? Nedostal v poslední
chvíli strach, že mu ji chlapci přece jen zničí? -- Ale nestalo se
nic takového. Pantáta Hájek sáhl do kapsy a vytáhl pětikorunu.

»Pomohli jste mi více, než jsem se nadál. A za to -- no, to máte na
přilepšenou.«

»Ale, pantáto!« bránil se doopravdy Lojza. »Vždyť my jsme to udělali
rádi! Jen když máme loď!«

»Jen si to vezmi! Peněz budete potřebovat.«

Lojza se podíval na chlapce, jako by se tázal, má-li či nemá. Ale
když viděl, že nijak neprotestují, přijal.

»Děkujeme vám, pantáto!« zvolali chlapci jako jedněmi ústy, když
nečekané sousto zmizelo v Lojzově kapse.

Lojza s Fankem odrazili, chlapci zatáhli. Loď se pohnula a Stepní
Vlci vykročili k své osadě:

»A vy, kluci,« obrátil se Lojza ke košíkovské drobotině, »jste hodní,
že jste nás vyprovodili, ale teď -- sbohem!«

Řekl to tak rázně, že se kluci okamžitě zastavili.

»A nech!« vykřikl za nimi malý Jarka Ratajský. »Však náš Tonda půjde
také tábořit!«

»Slyšíš?« Milan šťouchl loktem Karla, který táhl za provaz po jeho
boku.

»Snad nemyslíš, že opravdu půjde tábořit ještě někdo jiný než my?«
rozesmál se Karel.

»Myslím že půjde,« řekl Milan. »Mluvil jsem s Emilem. Prozradil mi,
že už je jich sedm a že si koupili i nějaké zásoby. A také prý mají
opravdový stan.«

»Hm, stan!« rozohňoval se Jožka. »To ještě není všechno!«

»A kam půjdou?« zeptal se stručně Lojza.

»To už mi nechtěl prozradit. Bál se, že by ho pak Vašek nevzal.«

»A co máte z jakýchsi Mustangů,« řekl nevrle Karel. »Jistě to nebudou
mít tak pěkné jako my.«

»Tak kolik vlastně máme peněz?« zeptal se Jožka.

Lojza položil bidlo a beze slova sáhl do kapsy kabátu. Vytáhl
zápisník, otevřel jej a četl:

»Stav pokladny Stepních Vlků:

  Úspory Stepních Vlků.    23.-- K.
  Za odpadky v Košíkově    67.-- K.
  Za odpadky z města      161.-- K.
  Za láhve                 24.60 K.
  A teď od pantáty Hájka    5.-- K.
  Tak je to dohromady     280.60 K.«

říkal konečnou sumu po krátkém počítání.

»Ale už jsme také něco vydali!« připomínal Jožka.

»A bylo toho dost. Za sůl, za cukr, za cikorku, za žitnou kávu, za
čaj --«

»Jejej, a co teprve vydáme!« hrozil se Milan.

»Nu, nic nekoupíme zbytečně a myslím, že čtrnáct dní vydržíme,«
vykládal vážně Lojza.

Na okamžik se odmlčeli a rozhlédli se kolem. Údolí řeky bylo
překrásné. Ptáci zpívali, smrkové lesy opojně voněly, štíty strmých
skal se v slunci stříbřitě leskly a vlnky Rosavy nabízely chladivé
osvěžení.

»Kluci, já jsem dnes vzhůru od tří hodin,« zavzpomínal Jožka.

»Já také,« vpadl Karel. »Chvíli jsem se převaloval, a když už jsem
nemohl usnout, vstal jsem a začal jsem si všechno balit. V pět hodin
jsem byl už hotov.«

»A přišel jsi později než já,« řekl Milan.

»Protože jsem se musel vrátit pro baterku.«

»To jsi udělal dobře,« chválil ho Lojza. »Bez baterky by se nám
špatně konaly hlídky. A co ty, Fanku, máš ji také s sebou?«

»Všechno v pořádku,« odpověděl sebevědomě Fanek.

»Tak se zdá, že jsme nezapomněli na nic. V táboře to bude jenom
klapat,« liboval si Lojza.

»A potom nám bude někdo vykládat, že z našeho táboření nebude nic!«

»A posmívat se mému deštníku!«

»A mému kožichu!«

»Ještě, že si to Fanek rozmyslil s tou slamou. To by bylo teprve
smíchu,« vzpomněl Mirek.

Fanek se tvářil, jako by Mirkovu poznámku vůbec neslyšel. Zdálo se,
že je úplné zaujat řízením lodi.

»Jak to bude s hlídkami?« ozval se po chvíli Karel. »To budeme hlídat
vždycky dva a dva?«

»Ne,« odpovídal Lojza. »To by přišel každý na řadu dvakrát za jedinou
noc. Proto bude na hlídce každý sám.«

»A jak dlouho?« Tahouni na břehu se skoro zastavili.

»Hodinu,« hlásal vůdce z loďky.

»To budeme hlídat každou noc v tutéž dobu?«

Karel se snažil pronést svou otázku lhostejným hlasem. Přece však
nezakryl určitého rozechvění. Napadlo mu totiž, že by na něho mohla
připadnout hlídka zrovna od půlnoci do jedné. Pravda, jsou to jen
povídačky o těch strašidlech a podobných věcech. Vždyť dnes ví každé
děcko, že žádných strašidel není. Ale přece jen by to bylo
nepříjemné, kdyby měl denně konat hlídku v »hodině duchů.«

»Ne,« odpovídal Lojza. »Hlídky budou od deseti večer do pěti ráno. To
je sedm hodin -- nás je také sedm. A každého dne bude začínat jiný.«

»Tož to je správné,« oddychl si ulehčeně Karel.

»Kdo začne dnes?«

»Mám to sestaveno podle abecedy. Dnes je první na řadě Cyril.«

»Kdo?« vyhrkl uleknutě Cyril.

»No ty,« usmíval se Lojza. »Přece písmeno c je hned na začátku
abecedy.«

»A proč to nebereš podle příjmení?« bouřil se Cyril.

»Snad se nebojíš, Cyro?« škádlil ho Jožka.

»Kdo? Já -- a bát se?« rychle se vzpamatoval. »Tož to mne ještě
neznáš!«

»A proč ses tak lekl?« nedal se Jožka.

»Abys chtěl vědět, já jsem se vůbec nelekl. To jsem měl jen takovou
radost, že budu první.«

Lojza položil bidlo, vytáhl z kapsy zápisník a četl:

»Hlídky na den 22. července: Cyril, Fanek, Jožka, Karel, Lojza,
Milan, Mirek.«

»A to vás mám již o pěti vzbudit?« divil se Mirek.

»Ne,« vysvětloval Lojza. »Poslední hlídka uvaří snídani. Teprve potom
vzbudí celý tábor.«

Zatím co se chlapci bavili, díval se Fanek tak upřeně na břeh, že
chvilkami zapomněl odraziti loďku.

»Co tam stále hledíš?« všiml si toho konečně Lojza.

»Ale nic -- to jen tak --« upadl Fanek do rozpaků. Náhle však oživl:
»Počkejte, kluci, zastavit!«

»Proč? Co je?«

»Chci vystoupit.«

»Už toho máš dost? Nevadí, můžeme se vystřídat,« nabízel se Milan a
už se chystal přebrodit s břehu na loď.

»Ale ne -- však počkejte, uvidíte!«

Když zastavili, Fanek vyskočil z loďky a chvilku se rozhlížel.
Pojednou radostně zvolal: »Ano, je to tady!«

A neohlížeje se na překvapené chlapce, zmizel v houštině.

»Co tam asi uviděl?« nechápali.

Nenechal je dlouho čekat. Křoví se rozhrnulo a objevil se zářící
Fanek -- s velkými otepmi slámy!

Chlapci vykulili oči a nevěděli, mají-li se smát nebo nadávat.
Nakonec dělali obojí střídavě, ale Fanek byl spokojen. Když se trochu
uklidnili, ochotně jim vysvětloval:

»Víte, já jsem hned na začátku řekl, že si tu slaměnou boudu
postavím. Ale protože jsem věděl, že byste byli proti tomu, zavezl
jsem si včera večer slámu na trakaři sem.«

»To jsi udělal moc dobře. Nebo nechci vidět, co by dělali kluci, až
by ty otýpky uviděli,« mínil Jožka.

»A stejně nám to může ještě udělat ostudu,« bručel Karel.

»Už toho nechte, kluci,« zakročoval Lojza. »Sláma je zde, tak ji
naložíme a jedeme.«

Chlapci pomohli Fankovi dotáhnout otepi na loď a pak pokračovali v
další cestě. Zatím slunce stoupalo výš a výš a začínalo nemilosrdně
pálit. Chlapci pomalu svlékali šaty a házeli je do loďky.

»Ono se řekne -- zajedeme si tam s lodí. Ale zapotí to!« řekl pomalu
Milan. »A ještě se jí něco natáhneme!«

»No, nic to, kluci,« povzbuzoval je Lojza. »Půl cesty máme za sebou.
A když je tak horko, vykoupejme se!«

Chlapci přijali jeho návrh s nadšením.

Sotva se však svlekli, Jožka zvolal:

»Někdo sem jde!«

»Hajný!« lekl se Cyril.

»Znáte ho někdo?« zeptal se Lojza.

»Já jsem byl jednou s tatínkem pro dřevo a tehdy s námi mluvil nějaký
hajný. Ale byl-li to tento, to už nevím,« řekl Jožka.

»Aby nás tak prohnal,« řekl do stísněného ticha Cyril.

»Nevím proč?« utrhl se na něho nevrle Lojza. »Však jsme nikomu nic
neudělali.«

Ještě nedomluvil, a už se ozvalo mocné hromování hajného:

»Prachmilionští naháči! Kdo vás sem poslal? Kam táhnete ten cirkus na
lodi?«

Chlapci ani nedutali. Ustrašeně se dívali na obrovskou postavu
hajného, na jeho zarostlou tvář, na lesknoucí se pušku a sukovitou
hůl ... hlavně na tu hůl...

»Sakulentští raubíři! Ztratili jste řeč?« zakoulel divoce očima.
»Komu jste sebrali tu loď? A kde jste ukradli ty věci?«

»Kluci, pryč!« zašeptal Cyril. Ale Lojza se už zatím vzpamatoval.

»Pane hajný, my nejsme raubíři,« začal nesměle. »Jdeme tábořit.«

»Prachmilion! Co jsi to řekl? Kam že to jdete?«

»Tábořit!« ozvalo se z několika úst zároveň. »Na Ostrov.«

»A vy prachmilioni! A máte povolení?«

Chlapci na sebe zmateně pohlédli. Něčeho takového se nenadáli.

»Pane hajný,« ozval se zase Lojza a slova se mu drala z úst, jako by
je přiškrcoval, »když my jsme -- my jsme vůbec nevěděli, že -- že
musíme mít k tomu povolení!«

»A to si myslíte, že v mém revíru si může dělat každý, co si smyslí?«
hromoval dále hajný. »Všechny vás dám pozavírat! Všechny!«

»A mohli bychom to povolení dostat?« začal vyjednávat Lojza.

»Prachmilion! Prý dostat! To si musíte zaplatit -- a pořádně
zaplatit!«

»To nevadí,« nabýval sebedůvěry vůdce. »Nějaké peníze máme. Kolik by
to stálo, pane hajný?«

»Hm, tak vy máte peníze! Kde jste je vzali?« pohlédl na ně přísně.

»Vydělali jsme si je,« řekl Lojza hrdě.

»Nevykládej!«

»Opravdu, pane hajný. Sbírali jsme odpadky u nás v Košíkově a v
městě.«

»A co ta loď? Jak k té jste přišli?«

»Vypůjčili jsme si ji od pantáty Hájka.«

»Tož to mi zas nevěšej bulíka na nos! Hájek by vám ji určitě půjčil!«

»Půjčil, opravdu půjčil. Vozili jsme mu za to proutí.«

»A nač si vezete ten kožich a slámu?«

»To si budeme dělat stany.«

»Stany!« zamžoural očima hajný a chlapcům se zazdálo, že okolo jeho
úst to podezřele zacukalo. Rázem oživli.

»Pane hajný, zač by bylo to povolení?« začal s novou odvahou Lojza.

»Hm -- vidím, že boháči nejste, tak vám to udělám trochu laciněji než
jiným.« -- Odkašlal a významně se odmlčel. Chlapci ani nedýchali.
»Tož vzhledem k tomu, že jste z Košíkova a že jste si peníze sehnali
sami, dám vám to povolení -- za tisíc korun.«

Kdyby byl mezi chlapce uhodil blesk, jejich leknutí by nebylo o nic
větší.

»Tož to je konec všemu,« nabíral Cyril.

»Musíme se vrátit,« řekl Milan a v této krátké větě ležel všechen
smutek ze zničených snů.

»Ještě dobře, že jsme se s tím netáhli až na Ostrov,« utěšoval se
Karel.

Jen Lojza zarytě mlčel a zachmuřeně pohlížel na lesknoucí se hladinu.
Je opravdu po všem? Co se naplahočili, nastarali, natěšili -- a tak
rázem má být všemu konec? Ne, bude smlouvat, bude vyjednávat, bude
prosit tak dlouho, až se nějak dohodnou!

Pevně rozhodnut pohlédl na krutého hajného.

Ale -- co to? Kde jsou ty jeho hromy a blesky? Kam se poděly ty
přísně stažené vrásky? A kde se vzal ten dětsky laškovný výraz v
jeho očích a veselý smích? Co to má znamenat?

»Kluci!« vykřikl Lojza, když pochopil, že hajný žertoval. »Jedeme!«

»Jedeme! Jedeme! Jedeme!« zajásali chlapci a začali dělat kotrmelce.

»Mirku, Milane, jedeme!« vykřikl Fanek a začal je boxovat.

»A my jsme se vás tak polekali, pane hajný!« zvolal nadšeně Mirek a
měl sto chutí vrhnouti se mu okolo krku.

»Mne se už jiní polekali! Onehdy jich přede mnou uteklo pět!«

»Opravdu? A byli to kluci nebo dospělí?«

»Dospělí. Ale zajíci,« ušklíbl se.

»A jděte!« zasmál se nadurděně Fanek.

»A to povolení nám opravdu dáte?« zeptal se Jožka, který se stále
ještě nemohl vzpamatovat z náhlého a neočekávaného obratu.

»Dám, dám. Přineste mi ještěrčí brk a já vám je napíši.«

»Ještěrčí brk?« vykulil oči Karel. »Vždyť ještěrka nemá peří.«

»To si už zařiďte, jak chcete. Já ničím jiným nepíši,« říkal zvolna
hajný a šibalsky si potahoval dlouhý plnovous.

»Vy jste hodný, pane hajný,« smál se Lojza. »Tak můžeme tu tábořit,
že?«

»Nu, ovšem! Vždyť jsem chodil s vašimi tatínky do jedné školy! Ty jsi
Chvátalů, viď?« obrátil se na Lojzu.

»Ano. A jak to víte?« žasl Lojza.

Ale hajný se jen usmíval.

»A ty jsi Kružíků, co?« usmál se na Mirka.

»Jsem,« zrudl překvapený hoch.

»A ty jsi Vyoralů,« pohlédl na Milana.

»A jak nás znáte?«

»Tož tak,« usmíval se hajný. »Když jsme chodili do školy, vaši
tatínci vypadali zrovna tak jako vy.«

»Ale oni netábořili, že?« vytrumfl Milan.

»To máš pravdu. Tehdy nebylo takových vymožeností. -- No, když jsme
se tu tak sešli jako staří známí, musíme si o všem povykládat
důkladněji. Tož jak vám to napadlo s tím tábořením?«

Chlapci se ochotně rozvykládali. Když skončili, hajný stáhl tvář do
starostlivých vrásek.

»Je to všechno moc hezké, chlapci, ale s tím Ostrovem jste udělali
chybu. Protože,« naklonil se k nim a ztišil hlas, »na Ostrově
straší.«

»Opravdu?« polekali se.

»Ano. Nechci vás děsit, ale jako dobrý přítel vám to musím říci. Na
Ostrově straší.«

»To já tam nepůjdu,« zavzlykl Cyril.

»Najděme si jiné místo!« navrhoval ustrašeně Karel.

»Opravdu tam straší, pane hajný?« zneklidněl i Lojza.

»Ano, chlapci. Straší tam krtek žížaly.«

»A jděte! Vy jste nám zase dal!« mračil se Mirek, ale ostatní se
bouřlivě smáli.

»A kde budete nakupovat?«

»Ve Žluticích,« řekl pohotově Lojza.

»No, to se trochu proběhnete. A jak s mlékem?«

»Taky ve Žluticích. Nebo ... kdybyste nám je mohli dávat vy, pane
hajný --«

»Proč ne! Máme dvě kozy a mají hořké mléko, tak je u nás stejně nikdo
nepije,« usmíval se do vousů.

»Já kozí nepiji,« bránil se Cyril.

»Já také ne!« křičel Fanek.

»Ale vždyť pan hajný žertuje,« uklidňoval je Lojza, který už začínal
úsměvům hajného rozumět. »Tak my si zítra ráno pro to mléko
přijdeme,« dojednával.

»Dobrá. Ostatně, já se tam za vámi ještě dnes přijdu podívat. Ted už
musím jít. A toho krtka se nepolekejte!« volal vesele.

»Na shledanou, pane hajný!« volali za ním chlapci s rozjásanými
tvářemi.

»Páni, ten nám dal!« ozval se Jožka. »Vypadal jako Krakonoš!«

»A zatím -- takový čtverák!«

»No, dobré je to,« pochvaloval si Lojza. »Ale teď už zas musíme jít.
Vykoupeme se až na Ostrově.«

Chlapci ochotně uchopili provaz, Lojza s Fankem zabrali bidly a loď
se pohnula. Slunce pražilo čím dál víc, s čel jim stékaly krůpěje
potu, ale nikdo toho nedbal.

»Myslím, že budeme brzy u Ostrova,« řekl konečně Lojza.

Měl pravdu. Přicházeli k místům, kde se údolí poněkud rozšiřovalo. I
řečiště tu bylo širší, proto voda tekla pomaleji. Ostrov nemohl býti
daleko.

S novou chutí přidali do kroku.

A za chvíli se rozlehl údolím jejich jásavý pokřik: »Hurá! Hurá!
Hurááááá!«

Ostrov byl před nimi.

»Páni, tady je krásně!« zvolal nadšeně Fanek.«

»A co teď, Lojzo?« zeptal se Cyril.

»Teď? Uvážeme loď ke kolu, najíme se, vykoupeme se, a potom -- do
práce!«

Stříbrné vlnky se mazlivě přilepily na bronzově opálená těla chlapců.
Někteří přeplavali na Ostrov a zpět.

Když se osvěžili koupelí, zašli k blízké lesní studánce a vybalili
jídlo. Chutnalo jim tak, že zapomněli i na řeč.

»Tak, a teď se dáme do práce,« vstal první Lojza. »Já s Fankem
převezu náklad a potom zajedu pro Cyru. Vy ostatní přeplavte,«
rozkazoval. -- Chlapci rychle naházeli na loď své šaty. Lojza s
Fankem odrazili a vyjeli.

»Za nimi!« vykřikl Mirek a vrhl se do vody. Chlapci ho následovali.
Jen Cyril zůstal na břehu.

»Ale naučím se plavat, určitě se naučím,« říkal si odhodlaně. --
Zatím loď zakotvila u Ostrova. Chlapci vyskočili na břeh a jejich
ochotné ruce ji zbavovaly nákladu.

»Tak už si to tu vezměte na starost. Já se vrátím pro toho sirotka,«
usmál se Lojza a odrazil.

»Lojzo, udrží nás?« třásl se Cyril, vstupuje na loď.

»Neboj se! Viděl jsi, kolik zavazadel unesla? Ty nejsi těžší!«

»Vážím šedesát,« přiznával se zkroušeně Cyril.

»Jenom? Vypadáš na víc,« řekl klidně Lojza a ponořil bidla
do vody. Loď vyplula.

»Nějak se to hýbe,« bledl Cyril. »Je tu hluboká?«

»Na utopení stačí. Vidíš, ani dna jsem nedosáhl,« vytahoval Lojza
bidlo z vody.

»To by byla mela, kdyby se loď potopila,« hrozil se Cyril.

»Jaká mela? Dvakrát, třikrát by sis hltl vody a bylo by po tobě. Ale
plovat se tady naučíš, Cyro,« řekl Lojza důrazně.

»Naučím, Lojzo,« sliboval Cyril, vyskakuje na břeh. Sotva se, chudák,
držel na nohou.

Chlapci je už čekali.

»Co teď, Lojzo?« ptali se nedočkavě.

»Postavíme stany. A potom si uděláme ohniště.«

V táboře nastal shon a ruch. Chlapci hbitě rozbalili zavazadla,
připravili si stanová plátna, tyče na kostru a nářadí.

Hledání vhodného místa na nevelikém ostrůvku jim nedalo příliš
mnoho práce. Bylo téměř uprostřed Ostrova.

»Tak, Stepní Vlci, s chutí do toho!«

Rozdělili se na čtyři skupiny podle abecedy. Cyril s Fankem, Karel s
Jožkou, Milan s Mirkem a Lojza sám.

»Ty jsi teď na tom nejhůře, Lojzo,« cítil nespravedlnost Cyril.
»Musíš stavět sám.«

»Jen se o něho nestrachuj,« uklidňoval ho Fanek. »Ten nás strčí
všechny do kapsy. Vždyť je to vůdce!«

»Až nebudu stačit, tak mi pomůžete,« usmíval se Lojza.

»To víš, že pomůžeme,« nabízeli se všichni.

»Fanku,« ťukl se pojednou do čela Cyril. »My jsme to vyvedli!«

»Co?«

»Podívej se, ty máš slámu a já pytlový potah na stan a ještě kožich.
To se k sobě přece nehodí!«

»Jen se neboj, ono se nám to všechno zhodí!«

Zanedlouho byly kostry postaveny. Začali je potahovat.

»Fanku, podívej se, Milanovi a Mirkovi se to nějak nedaří,«
upozorňoval Cyril.

Vtom se ozval ulekaný výkřik Milanův. Všichni se tam ohlédli a
spatřili oba nešťastné stavitele na zemi i se zhrouceným stanem.

»Co se vám stalo?« shlukli se kolem nich.

»Ale --« Milan vstával mrzutě se země, »ten potah je nějaký malý.«

»Třeba jste udělali vysokou kostru.«

»Budete musit potah nadšít.«

»To se ti řekne -- nadšít -- ale jak? Snad nepoletíme do Košíkova pro
pytel?« rozčiloval se Mirek.

»Však nemusíte. My s Cyrilem vám jich dáme, kolik budete chtít,«
dělal kavalíra Fanek.

»A vy?«

»My máme přece slámu!« vytrumfl Cyril.

»Vidíte, na to jsme zapomněli, že jeden potah zbyl. Tož to je
skvělé!«

Všichni se dali do práce s novou chutí. To by bylo, aby se jim stany
nepovedly.

Ani nepozorovali, jak čas rychle utíká. Konečně se rozlehl Ostrovem
jásavý výkřik:

»Hotovo!« Jožka s Karlem se zálibně dívali na hotový stan.

Za chvíli se ohlásili Mirek s Milanem.

»A kde máte deštník?« pátral Lojza.

»To budete koukat,« pronášel s tajuplným úsměvem Milan. »Pojďte do
stanu!«

Nahrnuli se dovnitř.

»Podívejte se nahoru!« vyzval je Milan. »Vidíte tam něco zvláštního?«

»Nic!«

»A teď?« Milan vytáhl smotaný hadr -- byla to stará vesta -- a ve
stropě se objevil úzký otvor.

»A co s tím?« nechápali.

»Tím otvorem se bude vystrkovat deštník při dešti. Je tak veliký, že
přikryje skoro celý stan.«

»A když nebude pršet?«

»Když nebude pršet, ucpeme otvor vestou.«

»A co v noci?« vyzvídal Fanek.

»To bude v otvoru hadr, aby do stanu nefoukalo.«

»A začne-li pršet?«

»Však nás hlídka upozorní!«

»To by se mi chtělo, nechat se budit při každém dešti!« ohrnoval rty
Cyril.

»Copak myslíš, že každý je takový pecivál jako ty?« vyhrkl Mirek
uraženě.

»Hleďte, kluci,« řekl Fanek, když byli se stanem hotovi, »stále jste
měli strach, že vám budu dělat se svou boudou ostudu. Řekněte sami,
je možné, aby někdo s břehu rozeznal náš stan od okolního křoví?«

»Tož to se vám opravdu povedlo,« řekl uznale Lojza. »Tak zamaskovat
stan -- to jsem ještě neviděl!«

Fanek s Cyrilem nalámali totiž vrbových větví a všechnu slámu
přikryli tak, že se stan podobal houštině.

Když byly všechny stany hotovy, postavili se před ně a zbožně
vydechli.

»To je krása!«

Chvíli tak stáli celí okouzleni vlastním dílem a potom se rozběhli po
Ostrově, shánějíce mech, suchou trávu a listí na vystlání stanů.
Jožka si utrhl několik borových větviček a nastrkal je do polátaných
stanových dílců.

»Hned to vypadá jinak,« řekl Mirek a rychle si také nalámal větviček.

Milan natrhal kytici květin a připevnil ji nad vchod do stanu. I
ostatní chlapci se pustili do krášlení a za chvíli vypadaly stany
jako květinové domečky z pohádky. Díry a pestrobarevné slátaniny
zmizely ve svěží zeleni.

Fanek s Cyrilem se zatím o něčem radili ve stanu. Po chvíli se
objevil Cyril s kožichem a zamířil k Lojzovi.

»Co je?« pohlédl na něho Lojza.

»No víš, Lojzo, na tvém stanu by se můj kožich docela jinak vyjímal,«
říkal Cyril v náhlých rozpacích.

»Ale, Cyro, jak bych k tomu přišel?« bránil se Lojza.

»Jsi náš vůdce. Všechno nám tak pěkně děláš. Tož ať máš něco
hezčího,« rděl se Cyril.

»Ať žije Cyril! Ať žije Lojza!« zahlaholili chlapci.

»Já si jej tedy vezmu, Cyro,« řekl Lojza dojatě a přehodil kožich
přes svůj stan.

»Báječné! Budeš jako starý zálesák,« rozplýval se Milan.

»A až tu bude stát stožár!« usmál se Lojza.

»Stožár?« divili se. »A nač?«

»Však uvidíte,« odpovídal Lojza s tajuplným úsměvem. »Hned jej
udělám: A vy zatím můžete připravit ohniště.«

Chlapci se dali do práce a přitom šilhali po Lojzovi, který osekával
dlouhou rovnou větev. Potom na ni cosi připevňoval. Před svým stanem
vykopal jamku a do ní zabodl stožár. Nakonec zmizel ve stanu.

»Co to asi bude?« nemohl se dočkat Karel.

Ale vtom se už objevil Lojza s malým balíčkem. Postavil se tak, aby
chlapci neviděli, co dělá. Chvíli cosi kutil. Pojednou odstoupil,
zatáhl za motouz a k vrcholu stožáru se zvolna šinula vlajka.

»Ach, ta je krásná!« vykřikli překvapeně chlapci.

Na jedné straně byla vyšita vlčí hlava a na druhé nápis »Osada
Stepních Vlků«.

»Kdo ti ji vyšil, Lojzo?« nemohl se vzpamatovat Fanek.

»Naše Hedvika,« řekl pyšně Lojza. Měl radost, že hoši byli opravdu
překvapeni.

»Však to jí muselo dát práce!« oceňoval Jožka.

»A jak ti to tak napadlo?« divili se.

»No, víte, každý tábor má mít nějakou vlajku. Řekl jsem to Hedvice a
ona už to vymyslila sama.«

»Páni, mně se to všechno tak líbí, že bych tu chtěl zůstat celé
léto,« pronášel nadšeně Jožka.

Zatím se stíny stromů prodloužily a slunce se klonilo k západu.
Blížil se večer.

»A pan hajný na nás zapomněl,« vzpomněl si pojednou Fanek.

»Ó, ne! Tamhle už přichází!« zvolal Milan. »A kdo to s ním jde?
Nějaké děvče!«

Vtom už zahlaholil známý hromový hlas:

»Tož co, prachmilionští skauti, už jsou stany hotovy?«

»Ano, pane hajný! Však pojďte se sem podívat!« zvali radostně
chlapci.

»Ano, podívat! Ale jak?« ukazoval na řeku.

»My vás převezeme!« zavolal Lojza a už běžel k řece a odvazoval loď.

»A ty prachmilione jeden! Až budeme uprostřed, tak mne vysypeš do
Rosavy, abyste nemuseli platit tisíc korun, co?«

»Snad byste se nebál, pane hajný?« odpovídal Lojza se smíchem a
rychle se blížil k protějšímu břehu.

»Tak co, mám -- či nemám?« tvářil se na oko nerozhodně hajný. »Co
tomu říkáš, Slávko?«

Slávka, jeho jedenáctiletá dcerka, se zvonivě zasmála.

»Máš, tati. Ale já také!« dodala rozhodně.

»Slávko, drž se!« napomínal ji hajný, když loďka odrazila.

»Já se nebojím!« odpovídala se smíchem.

»Já vím. O tebe mně také nejde, ale o to mléko! Co by chlapci ráno
snídali!«

»Vy nám vezete mléko?« Lojza si teprve teď všiml veliké konve. »Tož
to jste moc hodní!«

I chlapci na břehu se zaradovali, neboť najednou si uvědomili, že
mají hlad k nevydržení. Jak by také ne! Vždyť od okamžiku, kdy přišli
k Ostrovu, neměli v ústech!

Vrhli se na mléko jako opravdoví vlci. Než je konev obešla, byla
prázdná.

»To jsme to vyvedli!« lekl se Lojza. »Vždyť to bylo k snídaní!«

»A to nic! Já vám ráno mléko přinesu,« nabízela se Slávka.

Hajný se jen usmíval.

»Nějak vám vytrávilo při té robotě. Ale máte to tu opravdu hezké,«
obcházel stany.

»A jak se vám tam leží?« zeptala se Slávka, a už byla v Milanově
stanu. »Tati, vlez sem taky!« zvala otce.

»Pro mne je to trochu malé,« smál se hajný. »Tož co, jaké je to tam?«

»Dobré. Ale já bych si sem přinesla duchnu a peřinu.«

Chlapci se dali do smíchu.

»A co ten ještěrčí brk? Už jej máš?« obrátil se najednou hajný s
přísnou tváří ke Karlovi.

»Ještě ne. Ale až jej najdu, tak vám jej určitě přinesu,« smál se
Karel.

»To se už těším,« ušklíbl se hajný. »No a my, Slávko, půjdeme. A ...
co jsem to chtěl ... kdyby vám tu bylo v noci zima, přijďte si k nám
ráno pro slámu. Bylo by to přece jen na vystlání lepší.«

»Děkujeme vám, pane hajný. A dobrou noc!«

»Spěte dobře! A nezapomeňte, že tu straší,« dodával šibalsky.

»Krtek žížaly!« dokončovali se smíchem.

Lojza je zase převezl a zastavil se i u studánky pro vodu. Chlapci
zatím dodělávali ohniště.

»To mléko mi připomnělo, že mám hlad,« sahal si Cyril na žaludek.

»Já už sotva stojím na nohou,« přiznával se Jožka.

»Tak se dáme do jídla,« rozhodl Lojza.

Hned se pustili do kuchaření. Karel rozdělal oheň, Milan postavil na
čaj. Než snědli krajíce chleba a kusy slanin, voda vřela, až poklice
odskakovala.

»Páni, to je rychlost,« liboval si Fanek. »Co se doma člověk nastojí
u sporáku,« dodával s rozšafností staré hospodyně.

»To se mi sbíhají sliny!« olizoval se Mirek.

»Tak si doneste hrnky a k jídlu!« vybízel Lojza. »A přilož trochu,
Jožko!«

Jožka vhodil do ohně náruč chrastí. Plameny vysoko vyšlehly a
prozářily rostoucí šero. Hrníčky zazvonily.

»Dobrý čaj!« chválil Fanek. »Ani naše maminka takový neuvaří.«

Seděli u ohně až do deseti hodin. Vzpomínali na rodiče a známé,
vzpomněli i na ty kamarády, kteří odjeli někam na prázdniny. Ale dnes
po prvé myslili na ně bez závisti. Ať se mají jakkoli, nemohou se
míti lépe než oni -- Stepní Vlci.

»Tak půjdeme spat,« končil besedu Lojza a vstal.

»Však už se mi začínají zavírat oči,« přiznal se Fanek.

»Mně také,« řekl tiše a jaksi ustrašeně Cyril.

»Jen zvesela, Cyro!« poklepal mu na rameno Lojza. »Hezky obcházej
stany a žádné strachy. Kdybys něco slyšel, křikni a my budeme hned u
tebe.«

»Vždyť já se nebojím,« řekl nesměle Cyril.

»Já vím,« usmál se Lojza a pokračoval: »Za hodinu vzbuď Fanka. Ten
vzbudí Jožku a tak to půjde až do rána. A ty, Mirku, nezapomeň na
snídaní!«

»Buď bez starosti, šerife,« řekl Mirek s důstojnou vážností.




VIII


»Vstávej, Mirku!« zalomcoval Milan tvrdě spícím kamarádem.

»Nech mne!« ohnal se rukou Mirek, aniž otevřel oči.

»Vstávej! Máš hlídku!« zatřásl jím Milan po druhé.

Mirek v mžiku otevřel oči a posadil se.

»Už jsou čtyři?« podivil se. »A co kluci?«

»Všechno spí. Tak už běž! A nechej nás spát aspoň do deseti,« řekl
Milan, svalil se do místečka vyhřátého Mirkem a už zavíral oči.

Mirek se oblekl a vyšel ze stanu. Ach, to se to dýchalo v čistém
ranním vzduchu!

Východ se rděl ranními červánky, ptáci vesele prozpěvovali. A za
chvíli se vyhoupla rudá koule nad lesy a naplnila zlatem drobné kapky
rosy.

Mirek obešel stany a nahlédl dovnitř. Všechno spalo. Cyril
oddychoval, jako by řezal dříví. Fanek se usmíval ze spánku. To se mu
jistě něco hezkého zdálo. I Milan už spal jako dudek.

Když zjistil, že je všechno v pořádku, rozběhl se k řece a ošplíchl
se studenou vodou.

Potom si vzpomněl, že má připraviti snídani. Potichu vešel do stanu a
chvíli se přehraboval v batohu. Vytáhl zmuchlaný lístek a četl, co si
doma napsal:

»Do hrnce nalej tři litry vody. (To jsou ty dva bílé hrnky.) Hned tam
dej tři kolečka cikorky. Přikryj to pokličkou a nechej vařit. Potom
si umel na mlýnku tři hrstky sladové kávy. Šedesátkrát zatočit. Až
začne vřít, tak to tam vsyp. Chvíli nechej povřít a potom odstav.«

Spokojeně se usmál. Dobře, že si to napsal!

Vzal konev a rozběhl se k řece. Přeplavil se na lodi na druhý břeh a
zašel ke studánce pro vodu. S chutí se pustil do kuchaření. Netrvalo
to dlouho a voda vřela klokotem.

»Tož teď rychle kávu!« pobízel se hlasitě.

Věděl, že má šedesátkrát zatočit, ale pro jistotu se ještě podíval do
předpisu. »Íha!« chytl se za hlavu. »Vždyť jsem tam nedal cikorku!«

Chvíli stál bezradně. Co teď? Začít znovu? Potom vhodil bez
rozmýšlení tři kolečka do vařící vody. »Ono to bude i tak dobré,«
uklidňoval se. »To si jenom ty kuchařky vždycky něco vymýšlejí.«
Sotva měl kávu odstavenu -- div si při tom ruce neopařil -- ozvalo se
od řeky:

»Hahou! Hahou!« Mirek se napřímil a pohlédl po hlase.

Na druhém břehu stála Slávka s konví a mávala na něho.

»Hahou!« odpovídal vesele, popadl konev a plavil se na druhý břeh.

»A kde jsou ostatní?« vyptávala se Slávka.

»Spí. Já mám hlídku.«

»I v noci jste hlídali?«

»To se ví!«

»Mně by se táboření také líbilo. Ale jen ve dne.«

»No ovšem! Děvče! Kdepak s děvčaty do tábora!« mávl povýšeně rukou.
»Mléko máte zase tak dobré jako včera?« nahnul konev k ústům a dlouze
se napil. »Skvělé! To bude kafíčko!« olizoval se.

»A kdo vám navaří?«

»Já sám. Černá už je uvařena. Cítíš? Voní až sem. Tak sbohem! A zítra
přines zase!«

»Přinesu,« řekla Slávka a hleděla za veslujícím Mirkem.

Než si připravil hrnky, lžíci, naběračku a cukr, už mléko utíkalo.
Šťastně je dostal s ohně, ale trochu si při tom popálil prsty.

»Panečku, není to jenom tak,« vyskakoval na jedné noze s prsty v
ústech. »Člověk se zahřeje, než to jídlo uvaří!«

Když mu trochu otrnulo, nalil černou kávu do mléka, nasypal tam cukru
a ochutnal.

»Pane, ale utrefil jsem to! Je sladká jako med,« liboval si a chutnal
znovu a znovu. Potom pohlédl na hodinky. Bylo čtvrt na sedm.

»No ne, člověk by nevěřil,« podivil se, jak ten čas uběhl.

Rychle zanesl hrnec s kávou před vůdcův stan. Vedle hrnce položil
bílou plachetku a na ni postavil sedm hrnečků a bochník chleba. Potom
si stoupl a zálibně si prohlížel své dílo.

»Báječné!« říkal si spokojeně a rozběhl se ke stanu. Tam měl schováno
další překvapení. Z batohu vytáhl roh. Vypůjčil si jej od pasáka
Trefilíka a za týden se naň naučil jakž takž troubit.

Potichoučku vylezl ze stanu a rozběhl se k druhému konci Ostrova.
Skrčil se za keř a zlehoučka zafoukal. Šlo to. A jak krásně se to
neslo. Všecek vzrušen radostným očekáváním se vrátil. Stoupl si před
vůdcův stan, rozkročil se a ze všech sil zatroubil. Z rohu se vydral
tak strašný zvuk, že se sám vylekal. Ale měl úspěch!

Jako na povel se rozhrnula pytlovina stanů a šest ježatých kluků
polekaně zvolalo:

»Co to bylo?«

»Budíček!« řekl pyšně Mirek, celý zrůžovělý nečekaným účinkem.

»My jsme myslili, že to bučí kráva. Kde jsi to vzal?« hrnuli se k
němu.

»Od pantáty Trefilíka. Já vám zatroubím ještě, chcete?« a nečekaje na
souhlas, spustil, div skály nepukaly.

»A už je káva! No tohle!« zaradoval se Cyril. Teprve teď si hoši
všimli prostřeného »stolu« a překvapením docela oněměli. Jen Cyril
honem sedal k hrnci.

»Počkat!« zarazil ho Lojza. »Nejdříve se vykoupat, potom se
proběhnout a teprve k snídaní!«

Ještě nikdy nebyli hoši tak rychle vykoupáni! Snad to netrvalo ani
pět minut, a už seděli, okolo hrnce, nabírali si do hrnků, krájeli si
chléb a povídali a povídali! -- A sotva po snídaní umyli hrnky a
uklidili stany, hned se pustili do vaření oběda.

Měli na programu zasmaženou polévku se zemáky a nudle s mákem.
Hlavním kuchařem byl Jožka, ostatní mu pomáhali.

»Tož co nejdříve, Jožko?«

»Za prvé -- dost vody, a za druhé -- kopec dříví,« řekl Jožka
rozšafně a s vážnou tváří se zahloubal do čtení svého kuchařského
předpisu.

Ostatní chlapci se převezli na břeh a zanedlouho měl Jožka vše, co si
přál.

A už udílel rozkazy: »Karel oškrabe mrkev a cibuli, Cyril petržel.
Fanek s Mirkem připraví zemáky. Milan bude topit. A já dám do vody
jíšku a sůl.«

Chlapci se hned pustili do práce.

»A co já?« ozval se Lojza.

»Ty? Ty budeš dohlížet, aby to všechno klapalo.«

»A obvazovat spálené a pořezané prsty,« smál se Fanek.

»S tím počkat! To mám na starosti já,« hlásil se Mirek.

»Kdož ví, umíš-li to,« škádlil ho Jožka.

»Íha! Už nevidím na oči,« slzel za chvilku Karel nad cibulí.

»Ukaž! Pomohu ti,« nabízel se Lojza. Sotva však několikrát zakrojil,
už slzel taky. »Nešlo by to bez cibule?« vyjednával.

»Kdepak! V předpisu je cibule, tak se tam musí dát,« trval na
přesnosti Jožka.

Konečně byla zelenina připravena. Vhodili ji i se zemáky do vody.

Za chvíli se poklička nadzdvihla a polévka se zlověstným sykotem
začala utíkat z hrnce.

»Polévka! Naše polévka!« chytal se Jožka bezradně za hlavu.

»Co teď? Co s tím?« pobíhali zmateně okolo syčícího ohniště.

»Musíme to odstavit!« napadlo Jožkovi.

»Prosím tě! Jak? Vždyť bychom se spálili!« naříkali jeden přes
druhého.

Lojza stál také chvíli bezradně. Potom však uchopil tyč a rozhrabal
oheň v ohništi. Poklička se hned utišila a polévka přestala utíkat.

»Byl moc silný oheň, Milane. Musíš topit opatrněji,« řekl uklidněně.

»Vidíte! A když jsem vám jednou na pastvišti říkal, že při kuchaření
je hlavní oheň, tak jste se mi smáli,« připomínal Karel.

Poslední jeho slovo zaniklo v novém sykotu. Tentokrát to bylo horší
než po prvé. Když se sykot utišil, bylo polévky dobře o čtvrtinu
méně.

»To se moc nenajíme,« nahlížel Cyril do hrnce.

»To nic. Přilejeme vody,« uklidnil ho Jožka.

»Přilej jí tam víc. Ona za chvíli stejně vyteče,« radil Karel.

Jožka ochotně poslechl. Dolil hrnec až po okraj. Sotva však přišla
polévka do varu, už toho litoval. Poklice skákala, polévka utíkala,
oheň syčel a chlapci bezradně obskakovali.

»Musíme zase přilít. Vždyť bychom neměli ani po půl hrnku a já mám
hlad na dva,« ozýval se Cyril.

»A vůbec -- není to už? Já myslím, že se to nemusí tak dlouho vařit,«
mínil Fanek.

»Mám tu napsáno, že půl hodiny,« poučoval ho Jožka.

»A my nad tím stojíme nejmíň hodinu.«

»Nu ano! Ale počítej si, jak dlouho to po každé trvalo, než začala
znovu vřít.«

»Uděláme to tak,« zasahoval Lojza. »Přilejeme tam ještě trochu vody,
a až začne vřít, pěkně oheň rozhrabeme, polévku odstavíme a sníme.«

»A co ty nudle?«

»Ty se uvaří, než sníme polévku. Maminka mi to tak říkala,« ozval se
jaksi sklesle Jožka. Oh, s maminkou se to vařilo docela jinak!
Všechno bylo tak jednoduché a prosté, a tady --?

Nalili vody do hrnce a mlčky čekali na novou vzpouru pokličky.
Konečně! Rozhrabali oheň, polévku odstavili a už byli u hrnce se
lžícemi a zvědavě chutnali.

»Ta je nějaká řídká,« ozval se Cyril. »Kdyby v ní nebyly ty zemáky
--«

»A kdyby nebyla slaná --«

»Ani bychom nevěděli, že je to polévka,« dokončoval Mirek. »Té vody
jsme asi přilili mnoho.«

»Jíška utekla a voda zůstala, ale jíst se to dá,« řekl příkře Jožka,
kterého mrzel neúspěch.

»To se ví, že dá,« uklidňoval ho Lojza.

Nalili si polévky do hrnků, a když ji snědli, pustili se s novou
chutí do vaření nudlí. Ach, to byl teprve kříž! Utíkaly ještě víc než
polévka a pro pána, jak je dostat z hrnce? A jak je prolít studenou
vodou? -- Museli pomáhat všichni. A ještě se při tom zahřáli až až.

»Konečně!« oddychli si, když před nimi stály vrchovaté hrnky s
nudlemi. »Ale nadělali jsme se!«

»Zato jsou! Máslo s nich jen kape! A jak jsou sladké!« libovali si.

»A co po obědě?« zeptali se, když spolkli poslední nudli.

»Lehnout a spát!« usmál se Lojza a první se natáhl do trávy.

»Ať žije šerif!« rozjásali se Stepní Vlci, buchli sebou na zem a za
chvíli celá osada spala. Jen Jožka sklízel nádobí a hlídal tábor.

Po třetí hodině chlapce vzbudil. Lojza si vzal na starost Cyrila, že
ho naučí plovat. Uvázal si ho na provaz a spustil do vody. -- Cyril
mrskal rukama i nohama, statečně polykal vodu -- až Lojza řekl: »Dost
-- trochu té vody si nech taky na zítřek.« Cyril vylezl z vody s
nadšením: »No, na něco je plování také dobré. Teď nemusím aspoň
čtrnáct dní pít.« -- Ostatní hoši se vykoupali, přeplovali na druhou
stranu a rozběhli se po lese.

Všude bylo malin, až se srdce smálo. Sem tam našli i nějaký hříbek.
Všechno bude dobré v táboře!

Fanek s Mirkem se odloučili od ostatních a sbírali do jednoho hrnku.
Ve své sběratelské horlivosti si ani nepovšimli, kam jdou. Pojednou
Mirek překvapeně zvolal:

»Fanku -- Kozel!«

Před nimi stála osamocená skála, ohromný vysoký balvan, který jako by
vyrůstal ze země. Pro zvláštní tvar říkalo se mu v okolí Kozel.«

»Vylezme si nahoru!« navrhl Fanek.

»Dej mi s tím pokoj!« odmítal Mirek. »To by mě naši pěkně přivítali s
polámanýma nohama!«

»Co máš strach, pojď!« lákal dále Fanek. A aby dodal Mirkovi větší
chuti, začal šplhat první.

»Fanku, sletíš dolů!« varoval ho Mirek.

Bylo k tomu třeba opravdu odvahy, chtěl-li se někdo vyšplhat na
Kozla. Skála byla příkrá, téměř kolmá. Šplhání bylo usnadněno jen
množstvím děr a trhlin. Pod samým vrcholem byla obrovská díra, k níž
prý se nevyšplhal dosud nikdo.

Fanek byl už ve výši aspoň čtyř metrů. Chvilkami se podíval dolů a
zval Mirka nahoru.

»Vsaďme se, že vyšplhám až k díře!« zavolal.

»Fanku, nedělej hlouposti! Vrať se!«

»To budou kluci --«

Nedopověděl. Noha, na níž chtěl spočinout celou vahou těla, mu
uklouzla. S výkřikem se řítil dolů. Mirek k němu polekaně přiskočil.
Fanek ležel naznak. Oči měl široce rozevřeny a z prsou se mu draly
těžké stony.

»Fanku, stalo se ti něco?« ptal se Mirek úzkostně. Ale Fanek
neodpovídal. Vyrážel ze sebe temné zvuky. Teprve po chvíli řekl s
námahou:

»Myslím, že -- se ve mně -- jen zatajil -- dech --«

»A jinak sis neublížil?«

»Trochu -- mne bolí -- v zádech.«

»Ukaž! Podívám se!« Pomohl Fankovi sednout.

»Člověče, vždyť máš záda úplně zakrvácená!« lekl se. »Můžeš už
dýchat?«

»Tak se mi zdá, že už je to lepší.«

»Hýbej rukama! Udělej předklon! Záklon!« Fanek poslouchal jako stroj.

»Bolí tě při tom něco uvnitř?«

»Nebolí.«

»To máš ještě štěstí! Bude to jen odřenina.«

Mirek měl pojednou téměř radost, že může vyplnit své poslání v
táboře. Chlapci mu svěřili zdravotnickou péči -- i malou lékárničku
si pořídili -- ale dosud se nenaskytla příležitost k samaritánskému
zákroku. Lojza se sice trochu sekl, když stavěl stan, ale kdepak
na Lojzu s obvazem a tinkturou! Ale Fanek -- ten mu neuteče! A to
budou kluci koukat, jak se v tom vyzná!

»Tak, Fanku, můžeš už jít? Pojďme rychle do tábora,« řekl nedočkavě.
»Musím ti záda vyčistit a natřít jodovou tinkturou.«

»Mirečku,« lekal se Fanek. »A nešlo by to jen vodou?«

»To ne. Kdož ví, jaká nečistota se ti tam dostala!«

Zvolna se vraceli k Ostrovu. Fanek trochu pokulhával.

»Věříš, že mi bylo všelijak, když jsem padal dolů?« pokoušel se o
mírný úsměv.

»To bych řekl! Představ si, kdybys tak narazil na nějaký kámen! To by
byl pohřeb!«

»Už tam jakživ nepolezu,« umiňoval si Fanek.

Pomalu došli k řece.

»Počkej zde,« řekl Mirek. »Zajedu pro loď a převezu tě.«

Fanek neodporoval. Záda ho tak bolela, že se neodvážil plovat.

Ostatní chlapci byli již v táboře. S účastí prohlíželi Fankova
poraněná záda. Mirek obřadně otevřel lékárničku. Tvářil se při tom
nesmírně důležitě.

»Teď to bude trochu štípat,« řekl zkušeně. »Ale nic si z toho
nedělej.«

Fanek myslil, že bolestí vyletí z kůže. Zaťal však zuby, sevřel pěsti
a nevydal ani hlásku.

»Jsi statečný, Fanku,« řekl uznale Lojza.

»Mně jednou natřela maminka jenom palec a řval jsem při tom jako
tur,« vzpomínal Karel.

»A víte co, kluci? Dnes odpustíme Fankovi hlídku. Kdo jste při tom?«
zeptal se Lojza.

»Já! Já! Já!« volali všichni.

»Tož to zase ne,« bránil se Fanek. »Snad nebudeme dělat křik pro
takovou maličkost!«

Ať ho chlapci přemlouvali sebevíc, nepovolil. Hlídat bude a bude. To
by byl pěkný Stepní Vlk, aby utíkal od své povinnosti!

»Tak tedy dobrá,« svolil konečně Lojza. »Když chceš tak mermomocí
hlídat, tož hlídej. Však stejně jsi dnes na řadě první, takže potom
už nemusíš vstávat.«

Fanek chvíli poseděl s chlapci, pak se skrčil do stanu. Záda
nesnesitelně bolela.

»Fanku, nebuď umíněný, lehni si a spi,« přišel za ním Lojza, jemuž
bylo kamaráda velmi líto.

»To nic, Lojzo,« řekl statečně Fanek. »Odbudu si hlídku a pak se
vyspím dost.«

Večer chodil Fanek mezi stany a neklidně uvažoval o dnešní noci. Jak
si lehne, aby rány nebolely? Je zvyklý spávat na pravém boku. Ale
právě na pravém boku má velkou odřeninu. A levý taky bolí. Musí ležet
na břiše. Ale vydrží to celou noc? Což aby to zkusil?

Po špičkách vešel do stanu a opatrně vytáhl svou přikrývku.
Rozprostřel ji venku na trávník a lehl si na břicho. Vždyť ono to
není tak zlé -- zaradoval se. Ovšem doma -- doma by to bylo nejlepší.
To by mu maminka dala s obou stran peřiny, aby ho nic netlačilo.

Ale ne, je přece lépe, že není doma. Vždyť jaká by to byla hrůza,
kdyby ho maminka uviděla s tak dořízenými zády! Myslila by, že se
zbořil svět. Co by to bylo nářku a výčitek! A tady? Rána se
prohlídne, vyčistí, namaže a dále se o tom nemluví. Však maminka se
bude divit, až jí poví, jak se držel! I o ostatních chlapcích bude
vykládat.

Již v duchu vidí, jak to bude vypadat. Přijde domů asi k večeru. Bude
jistě řádně vyhladovělý. Maminka spráskne ruce: Chlapče, vždyť jsi
opálený jako cikán! -- Tatínek se jen pousměje a poplácá ho po
zádech. A malá sestra a bratr budou hořet zvědavostí, jak se měl v
táboře. Zasedne si ke stolu, maminka připraví večeři a on se
rozvykládá. Hodina bude míjet za hodinou, a on bude mít stále plno
řečí. Teprve když se přiblíží desátá, pohlédne na hodiny a řekne: No,
nic se nedá dělat! Večerka -- spat! -- Děcka se dají do smíchu a
maminka s tatínkem si asi řeknou: Kdo by to byl do něho řekl! To
táboření je přece jen dobrá věc! -- Potom si lehne do peřin. Jistě
brzy usne. A bude spát. Tak tvrdě a bezstarostně spát -- --

A Fanek tvrdě usnul.

Celý Ostrov spal. Ani tráva se nepohnula, ani ptáček se neozval. Bylo
ticho -- hluboké noční ticho. Blížila se půlnoc a Fanek stále spal.

A najednou -- slyš! Šustot! A prásk! Prásk! Probuzený ptáček polekaně
zapípl. Snad chtěl vzbudit ohrožený tábor. Ale Stepní Vlci spali a
nevěděli nic o nebezpečí, které se blížilo.

Chvíli bylo ticho.

A pak se najednou ozvaly kroky. Tiché, plíživé lidské kroky!

Tři postavy se vynořily ze tmy. Zastavily se nedaleko stanů a opatrně
se rozhlédly.

»Slyšíš něco?« zeptala se jedna postava šeptem.

»Nic se ani nehne,« odpověděla druhá.

»Oni si myslí, že nemusí mít hlídky, když jsou obklopeni se všech
stran vodou.«

»Tak jdeme. Ale pozor!«

Opatrně se doplazily ke stanům. Spokojené oddychování Stepních Vlků
je uklidnilo.

»Do práce!« zavelel jeden.

»Nejdříve saze!«

Jeden z příchozích sáhl za pás. Vytáhl krabičku a hadříky.

»Natírejte opatrně, ať se nevzbudí! Já zatím budu dávat pozor!«
zazněl tichý hlas.

»Ti budou koukat!« zasmál se druhý.

»Ticho!«

Pracovali mlčky. Za okamžik byli Stepní Vlci počerněni k nepoznání.

»Tak -- a teď stany!«

Rup! Rup!

Kolíky byly rychle vytaženy a stany, krásně nazdobené stany Stepních
Vlků se pomalu složily na tvrdé spící hochy. Jen Fankova a Cyrilova
bouda, podobající se houštině, ušla pozornosti vetřelců.

»Teď rychle pryč!«

»Sem dáme ještě lístek, řekl největší z útočníků a zabodl do kmene
bílý lístek.

»Ale tak se mi zdá, že je jich nějak málo,« ozval se druhý noční
návštěvník.

»Kolik jsi jich natřel?«

»Dva.«

»Já také jen dva.«

»To je opravdu divné.«

»Třeba se pohádali a někteří se vrátili domů!«

»Tiše!« zašeptala třetí postava. »Tady jeden leží!«

»Hlídka? Tak přece jen mají hlídky!« zastavili se nad spícím.

»To je pěkný hlídač! Musíme ho také natřít, aby měl vzpomínku na svou
hlídku.«

»Ale jak? Leží na břiše!«

»Který je to?« sklonili se až k zemi, ale vtom se Fanek pohnul a
zasténal. Útočníci se přikrčili k zemi a ani nedýchali.

»Očerněte mu trochu čelo a krk a zmizíme!« zavelel první, když se
Fanek uklidnil.

»A teď pryč!«




IX


První se probudil Cyril. Sotva vystrčil hlavu z boudy, vytřeštil
oči a zmateně se rozhlédl kolem. Viděl pobořené stany, začerněné
tváře kamarádů a nevěděl, sní-li nebo bdí. Protřel si oči a rozhlédl
se znovu. Ne, neklame se!

»Lojzo!« vykřikl.

»Co je?« zeptal se ospale Lojza, neotvíraje očí.

»Lojzo! Kluci! Vstávejte!« volal rozčileně Cyril.

»Nezlob a spi!« bručel Milan.

»Lojzo! Vstaň! Někdo nám zničil stany!«

To pomohlo. Chlapci se hbitě vymotávali ze zřícených stanů. S úžasem
pohlíželi na dílo zkázy.

»Co to má znamenat? Kdo to udělal? -- A kdy?« volali jeden přes
druhého.

»Já nevím nic. Teď jsem se probudil. A už to tak bylo,« vysvětloval
Cyril.

»Ty, Cyro,« přistoupil Mirek těsně k němu, »jestli jsi to udělal ty,
tak se netěš!«

»Pravdaže to udělal on! Copak nevidíte, že jejich stan stojí?« útočil
Karel.

»Jak ti to může napadnout? Udělal bys to ty?« ohrazoval se Cyril.

»Někdo to musel udělat,« řekl Milan.

»Co si to o mně myslíte, kluci?« nabíral Cyril. »Teď jsem se
probudil. Povídám vám to. A už to bylo!«

»Hned se dovíme, kdo to byl,« řekl tvrdě Lojza. »Kdo měl poslední
hlídku?« pohlédl přísně na chlapce.

»Já jsem dnes vůbec nehlídal,« hlásil se Karel.

»Já také ne.« -- »Ani já!« divili se hoši.

»Tak kdo dnes hlídal?« vybuchl rozčileně Lojza.

Nikdo ...

»Tož to přestává všechno! Kdo měl první hlídku?«

»Fanek,« řekl Jožka.

»Fanku!« začal Lojza, ale náhle se polekaně rozhlédl. »Kde je Fanek?«
vykřikl.

Hleděli jeden na druhého celí dostrašení a zmatení.

»Není tu,« zašeptal Karel.

»Ztratil se,« řekl mrtvě Cyril.

Nastalo mrazivé ticho. Chlapci se roztřásli rozčilením a očekáváním
něčeho hrozného. První se vzpamatoval Lojza.

»Musíme prohledat Ostrov. Třeba najdeme stopy po nějakém zápase!«

Sotva se rozběhli, Cyril vykřikl: »Tady leží!«

»Není mrtvý?« -- »Žije?«

Obstoupili nešťastného hlídače. Pravděpodobně ještě snil o rodičích
a sourozencích, o plném stole a hebkých peřinách, neboť vůbec
neslyšel, co se děje kolem něho.

»Kdepak mrtvý!« zvolal ulehčeně Mirek. »Vždyť chrápe, jako by řezal
pilou! -- Ten to ale provedl!«

»A my bychom podezřívali Cyrila!«

»Ale -- že by se mu chtělo dělat něco takového -- s odřenými zády?« --
zapochyboval Milan.

»Fanku!« zatřásl jím Lojza. Fanek se ohnal rukou, jako by odháněl
dotěrnou mouchu, ale očí neotevřel. Chlapci se dali do smíchu.

»Panečku! Ten má spánek!«

»Ale -- on je také začerněný!« znovu se polekal Milan.

»To si udělal sám, abychom ho hned nepodezřívali, chytrák,« zlobil se
Karel.

»Ale dáme mu to!« řekl Jožka a zatřásl jím, co měl sil.

»Co je? Co je?« posadil se Fanek a protíral si oči.

»Středa,« vyhrkl nakvašeně Mirek. »Cos to provedl?«

»Já? Co? A jak to vypadáte?« dal se do smíchu.

»Jsme černí, to je toho! Však ty taky!«

»Já? A kdo nás počernil?«

»Ty nevíš? Ty chceš ještě zapírat?« zlobil se Karel doopravdy.

»No ne, kluci, co po mně chcete?« žasl Fanek.

»Tož hezky po pořádku,« vložil se do věci Lojza. »Tys měl první
hlídku, že?«

»Měl,« řekl zkroušené Fanek a celý se zapálil.

»Měl jsi vzbudit Jožku. Proč jsi to neudělal?«

»Kluci, nezlobte se, já ani nevím, jak jsem tak usnul,« omlouval se.

»Hm, však pro to se nezlobíme. To asi v tom byla ta tvá odřená záda.
Ale proč jsi nás začernil? A proč jsi převrátil stany? Víš, kolik nám
to dalo práce!« řekl Lojza vyčítavě.

»Lojzo, co si to o mně myslíš?« rozbrečel se Fanek.

»Tys to neudělal?« zahleděli se na něho polekaně.

»Neudělal. Na mou duši, že neudělal,« stíral si slzy.

»Kluci, přiznejte se. Někdo to musel udělat!« řekl přísně Lojza.
Chlapci se dušovali, že o ničem nevědí.

»Pak už nevím, co bych na to řekl,« zachmuřil se vůdce.

»Nebyli tu zloději?« zeptal se stísněným hlasem Milan.

»To by nám něco sebrali!« uvažoval Karel.

»Však kdož ví, máme-li všechno!« polekal se Mirek.

Rychle se vrátili k převráceným stanům. Každý shledával své věci.

Neztratilo se nic. I společná pokladnička, kterou měl na starosti
Lojza, byla netknuta.

»Projdeme celý Ostrov. Nějaké stopy musíme najít,« řekl pevně Lojza a
první se rozběhl. Hned po několika krocích překvapeně vykřikl.

»Co je?« rozběhli se k němu.

»Podívejte se!« ukázal rukou na kmen dubu.

Na kmeni stromu byl přibodnut dřevěnou dýkou s plechovým hrotem
složený bílý papírek.

»Kdo to sem dal?« zašeptal Cyril.

Lojza sáhl chvějící se rukou po papírku. Rozbalil jej a četl:

  »ČERNÍ MUSTANGOVÉ VYKOPALI
  TOMAHAWK.        ŠERIF.«




X


Zpráva působila jako blesk. Chlapci stáli nehnutě a němě hleděli
na bílý lístek.

»Tož Mustangové nám vypovídají válku! Vašek!« řekl konečně Lojza.

»Vašek!« opakoval Mirek. »Dal nám to!«

»Dal!« přisvědčili ostatní a zase mlčeli.

»Kdyby byl Fanek --«

»To nevzpomínej!« obořil se Lojza na Milana a pevně dodal: »Bez
pomsty to nenecháme!«

»Pojďme na ně hned!« vyzýval horkokrevný Mirek.

»Ano! Pojďme hned!« rázem oživli.

»To se vám lehko řekne -- hned!« krotil je Lojza. »Ale kam?«

Ztichli.

»Tak vidíte,« pokračoval. »Nejprve je musíme vypátrat. Tři zůstanou v
táboře, ostatní půjdou prohledat oba břehy Rosavy. Dva půjdou po
proudu, dva proti proudu.«

»Tož to půjde každý sám?« lekal se Cyril.

»Ano. Ale ty zůstaneš doma,« usmál se Lojza. »To může jít jenom ten,
kdo umí dobře plovat. Nikdo neví, co se mu může cestou přihodit.«

»Ale to vás pak mohou Černí Mustangové lehce zajmout, když budete
každý sám,« obával se Cyril.

»Budeme opatrní,« uklidňoval Cyrila i ostatní chlapce Lojza. »A
konečně, kdyby se některý z našich zvědů nevrátil do poledne, budeme
vědět, že se s ním něco stalo. To bychom již věděli, kterým směrem
odtud jsou Mustangové utábořeni. Odpoledne bychom se tam vypravili a
viděli byste, jak bychom jim zatopili!«

»To zatopili! A pořádně! Oni vykopali tomahawk, a my vykopeme palici.
A důkladnou,« vyhrožoval Mirek.

»Ale teď se především umyjeme,« navrhl Karel. »Vypadáme jako čerti.«

»A pak dáme do pořádku stany.«

»A nasnídáme se!« staral se Cyril.

»To vím,« škádlil ho Milan. »Ty ani při takové hrůze nezapomeneš na
papáníčko.«

Vtom se ozvalo s protějšího břehu:

»Hahou! Hahou!«

»Slávka!« lekl se Mirek a rychle se skrčil za keř.

»Co se schováváš?« podivil se Milan. »Ještě jsi nikdy neviděl holku?«

»Ale když jsme tak začerněni! Ještě se nás poleká!« připomínal Mirek
a rychle si utíral tváře zarosenou travou.

»Už jsi jako obrázek,« smál se Jožka. »Zaskoč pro mléko!«

»A zeptej se jí, jestli tu neviděla nějaké kluky,« připomínal Karel.

»Raději se neptej! Vypátráme si je sami. Mohla by nám to jen
pokazit,« odmítal návrh Lojza. Mirek vzal konev a vyjel.

»Nazdar, Mirku!« vítala ho Slávka zdaleka. »Jak to, že dnes jste už
všichni vzhůru?«

»No ... víš ... to my někdy tak brzy vstáváme,« odpovídal rozpačitě.

»Jé! A jací jsou všichni počernění! Ty také! Na nose máš šmouhu, jako
bys vymetal saze,« smála se.

»To jsme si hráli na Černého Petra,« vyhrkl.

»Ale jdi! A jak se to hraje?«

»Řeknu ti to až jindy! Dnes mám naspěch!«

Popadl konev, přelil mléko a už byl na lodi.

»Řekneš mi to zítra?« volala za ním.

»Třeba! Sbohem!«

Na Ostrově zatím již oheň vesele plápolal a černá káva stála nad
plamenem.

Za chvíli seděli u snídaně a domlouvali se, co podniknou.

»Vypravíme se za nimi hned,« sděloval svůj plán Lojza. »S Cyrilem tu
zůstane Karel a Fanek.«

»Proč právě já?« bránil se Fanek. »Já je chci jít také hledat!

»Jistě tě ještě bolí záda,« řekl Lojza.

»Nic mě nebolí!« horlil Fanek. »Lojzo, prosím tě, dovol mi jít! Já
jsem to přepadení zavinil, já to chci napravit!« Upřel na Lojzu tak
prosebný pohled, že vůdce zakolísal.

»Kdo by chtěl zůstat místo Fanka?« zeptal se zvědů, kteří již byli
připraveni k odchodu ... Mlčeli jako zařezaní. Dobrodružství lákalo!

Fankovi bylo těžko.

Již se neovládl. V jeho očích se zaperlily slzy lítosti.

»Tak já tu zůstanu místo tebe,« řekl Jožka. Bylo vidět, že se mu to
dere z hrdla těžce, ale usmíval se při tom.

»Jožko! Opravdu?« rozzářil se Fanek. »Mám tu knížku. Půjčím ti ji!«
nabízel pln ochoty.

»Knížku? Jakou?« zajiskřilo se Jožkovi v očích.

»Dva roky prázdnin. Od Vernea.«

»To je báječné! Po té jsem se už dlouho sháněl!« zaradoval se Jožka.

»A tož nemrzí tě to, že tu zůstaneš místo mne?« pohlédl Fanek
ulehčeně na jeho zářící tvář.

»Už ne. Opravdu ne. A kde ji máš?« ptal se nedočkavě.

»Ale abys potom nezapomněl na vaření!« připomínal Lojza.

»A co máme?« tázali se zvědavě.

»Krupici. Dnes vařím já,« hlásil se pyšně Cyril. »Však jinak byste
mne tu neudrželi!«

»Vařečka ti bude lépe slušet než tomahawk.«

Lojza ještě udělil oběma skupinám rozkazy a pak se rozloučili.

»Kluci!« zvolal již s břehu. »Nezapomeňte, že v poledne musí být
každý na Ostrově!«

»Dobře!« odpovídali zvědové a rozešli se na různé strany.

Fanek šel proti proudu Rosavy. S počátku udržoval spojení s Milanem,
který šel po druhém břehu. Ale brzy se o něho přestal starat,
poněvadž všechnu pozornost musil věnovat cestě před sebou.

V místech, kudy kráčel, cesta odbočovala od břehu a les houstl. Šel
opatrně od stromu ke stromu, od houštiny k houštině, od balvanu k
balvanu. Za každým výčnělkem skály může býti ukryta hlídka Černých
Mustangů. Je pravda -- bránil by se jako lev, ale co kdyby jich bylo
několik? Té hanby by se nechtěl dožít, aby ho museli Stepní Vlci
vysvobozovat ze zajetí! Dost na tom, že si už utržil ostudu s
hlídkou!

Pojednou se mu zazdálo, že zaslechl nějaké hlasy. Zastavil se a
naslouchal. Opravdu! Někdo se hlasitě zasmál! A bylo to docela
blízko!

Přiskočil k houštině a přitiskl se k zemi. Kdo to přichází? Jsou to
náhodní chodci, nebo Černí Mustangové?

Srdce mu bilo jako kladivo. -- A náhle hlasy ztichly.

Co teď? Kam šli? Zůstali stát? Nebo se vrátili? Či zpozorovali ho? A
neplíží se teď k němu s několika stran, aby ho zajali?

Úzkostně se rozhlédl. Všude bylo ticho, nic se nehnulo.

Ležel tiše, skoro ani nedýchal. Minuta plynula za minutou. Nic se
nedělo.

Tak tu přece nemůže zůstat! Čas letí, slunko stoupá výš a výš. Nemůže
ležet na jednom místě do poledne! To by tak vypadalo, kdyby se Stepní
Vlci vypravili vysvobodit ho ze zajetí a zastihli ho ležícího za
křem, s očima vytřeštěnýma, chvějícího se rozčilením a strachem.

Strachem? Kdože má strach? On, Fanek? Tož to zase ne, milí
Mustangové! Tisíckrát ne!

Rázně se zvedl, ale v zápětí se zase skrčil.

Skulinami mezi stromy zahlédl dva chlapce. Poznal je oba. Byl to Emil
Horáků a Tonda Ratajský. Stáli a vyhlíželi k řece.

»Můžeme si zde sednout,« řekl Emil. »Odtud bychom je uviděli.«

»Emile,« ozval se po chvíli mlčení Tonda. »Ale řekni mi pravdu:
nebáli jste se v noci?«

»Moc veselo nám při tom nebylo, to víš! Dovedeš si představit, co by
bylo, kdyby nás tak Stepní Vlci chytili! Ale nějaký zvláštní strach
jsme neměli. Aspoň já ne! Měli jsme také hodně štěstí. Kdyby měli
lepší hlídku, mohlo to dopadnout všelijak!«

»A nepoznali jste, kdo hlídal?«

»Tak se mi zazdálo, že je to Fanek. Ležel na břiše. Vašek na mne
hartusil, abych už šel, tak jsem si ho moc neprohlížel.«

»Ti ho myslím pochválili, když se ráno probudili,« zasmál se Tonda.

Každé slovo se zařezávalo Fankovi do duše jako ostrý nůž. Tak už i
Černí Mustangové vědí o jeho hlídce!

»Ale jednu nevýhodu to naše nepřátelství přece jen bude mít,« ozval
se po chvíli Tonda.

»Jakou?«

»Že musíme být stále na hlídce. Ve dne budeme hlídat Stepní Vlky a v
noci tábor.«

»To nevadí,« řekl Emil. »Aspoň to bude zajímavější.«

»A kdy nás to sem přijdou vystřídat?«

»Za dvě hodiny.«

Fanek se zamračil. Má tu ležet dvě hodiny? Je pravda, mohl by
vyslechnout leccos zajímavého. Ale to hlavní -- kde je tábor Černých
Mustangů -- by nezjistil. A vydržel by ležet dvě hodiny bez hnutí? Co
kdyby se mu chtělo třeba kýchnout?

Opatrně se plížil dozadu. Když byl dosti daleko, povstal a velikým
obloukem obešel místo, kde ležela hlídka Černých Mustangů. Potom šel
zase kupředu se zvýšenou opatrností.

Zanedlouho uviděl zříceniny hradu, který se pyšně vypínal na příkré
skále nad Rosavou.

A přímo pod hradem byly postaveny stany!

Fanek se přikrčil ke stromu a zvědavě pohlédl k tábořišti. Uviděl pět
Černých Mustangů, kteří byli zaměstnáni přípravou oběda. Chvíli je
pozoroval. Srdce se mu při tom divoce rozbušilo. Ne však strachem,
nýbrž radostí, že mu bylo dopřáno aspoň částečně napraviti svou vinu.

Opatrně se odplížil několik metrů, rychle se napřímil a pak se
rozběhl oznámit Stepním Vlkům velikou zprávu.




XI


Když se Fanek blížil k Ostrovu, byli už všichni chlapci pohromadě.

»Tož co je? Jak jsi pochodil? Našel jsi je?« volali nedočkavě.

»Našel. A vím všechno!« usmíval se Fanek šťastně.

Když přeplaval, usedli před vůdcovým stanem. Fanek začal vypravovat.

»Jsi chlapík,« pochválil ho vůdce, když vyslechl jeho vypravování o
Černých Mustanzích.

Fanek se spokojeně usmál a vesele se rozhlédl po ostatních chlapcích.
Už mu nebudou muset vyčítat, že zaspal na hlídce!

»A teď na ně!« zvolal bojovně Mirek.

»Ano, půjdeme na ně,« řekl Lojza.

»Jen co se naobědváme,« připomněl Cyril.

»Snad nechceš také obědvat? Kuchař se má najíst páry,« smál se Karel.

»Až budeš dělat řízky, já ti to připomenu,« nedal se Cyril.

»Tak to sem doneste!« vyzval Lojza kuchaře.

Cyril s Jožkou se rozběhli k ohništi a za okamžik stál před chlapci
hrnec kouřící se polévky. Hned si všichni nabrali do hrnků a s chutí
se do ní pustili.

»A teď krupici,« řekl po chvíli Cyril, a už přinášel veliký hrnec.
Jožka přinesl talíř nastrouhané čokolády a Karel hrníček s
rozpuštěným máslem.

»Tak si berte a jezte,« pobízeli a nedočkavě čekali na dojem, který
svým kuchařským uměním vyvolají.

A stálo to za to! Chlapci byli docela u vytržení nad tou dobrotou a
kuchaři se jen šťastně usmívali.

»Tož dnes byl oběd jako v nějaké restauraci,« odkládal lžíci Lojza.
»To jsem si ani nemyslil, že tak dovedeme vařit.«

»To se to teď půjde na Mustangy!«

»Zmalujeme je, až budou modří! Také jim převrhneme stany! A začerníme
je! A rozházíme jim všechny věci!« vjela do všech náhlá bojovnost.

»A nejvíc to dáme těm, kteří nás přepadli,« řekl chmurně Lojza.

»Co s sebou vezmeme?«

»Provázky, abychom je mohli svázat.«

»A kde vezmeme saze?« zarazil se Karel.

»To nemusí být zrovna saze. Ještě by řekli, že jsme je museli
napodobovat. Vezmeme krém na boty,« navrhl Fanek.

»A kromě toho každý musí mít ještě hůl,« připomínal Lojza.

»Páni, už se těším, jak budou prosit, abychom je zase pustili,«
pronášel nedočkavě Milan.

»A teď si připravte věci, za chvíli odjíždíme,« ukončil rozpravu
Lojza.

Rozešli se do stanů. Fanek si šel uříznout silnou hůl.

Lojza zmizel ve stanu a chvatně se přehraboval v batohu. Hledal
dlouhý provázek. Při tom mu vypadla příručka, z níž denně čerpal
nové a nové poznatky o skautském táboření. Rozevřela se a Lojzův
pohled padl bezděky na slova: Skaut není mstivý.

Srdce se mu prudce rozbušilo. Četl znovu a znovu krátkou větu a
zůstal sedět jako přimrazen. Skaut není mstivý!

Provázek mu vypadl z ruky. Jeho pohled se svezl na hůl, která ležela
vedle. Skaut není mstivý!

Má zradit skautské zásady? Ale jak by obstál před svým svědomím? A co
si o něm řeknou kluci, až se jednou stanou opravdovými skauty a
poznají, že jednal proti skautským pravidlům? To jsi byl pěkný vůdce
-- řeknou mu. Vždyť jsi neznal ani nejzákladnější skautské zásady!

A má nechat Černé Mustangy v klamném domnění, že jsou statečnější a
odvážnější než Stepní Vlci?

Ze zoufalých myšlenek ho vytrhlo Fankovo volání:

»Lojzo, kde jsi? Pojď, už na tebe čekáme!«

Rychle rozhodnut vyšel před stan.

»A kde máš provaz a hůl?«

»Nepůjdeme nikam,« řekl zamračeně.

»Proč?« vybuchl bojovně Fanek. »Snad se nebojíš?«

»To víš!« pousmál se.

»Tak proč nechceš jít?«

»Protože jsem si vzpomněl, že skaut není mstivý.«

»Co ti to zas napadlo?«

»Nechceš-li věřit, tak si to přečti. V mém stanu je skautská
příručka.«

Chlapci se rozběhli do Lojzova stanu a Fanek hned našel v otevřené
knížce osudnou větu.

»To jsme si to s těmi skauty nadrobili,« bručel Karel.

»A to myslíš, Lojzo, že si dáme líbit takovou urážku?« dupl si Fanek
zlostně, a slzy lítosti mu vytryskly z očí.

»Ne, jen docela tak to nenecháme,« přisvědčoval vůdce. »Počkejte, já
jen -- --«

Hleděl do země a usilovně o něčem přemýšlel. Pojednou jeho tvář
oživla.

»Už vím, jak to uděláme!« zvolal radostně.

»Jak? Povídej!«

»Navrhneme jim utkání v lehkoatletických závodech. Která skupina to
prohraje, musí opustit své nynější tábořiště a přestěhovat se nejméně
na půl dne cesty odtud,« vysvětloval svůj plán Lojza.

»Hm,« řekli hoši svorně. Nenamítali nic, ale nadšeni také nebyli.

»A kam bychom se stěhovali, kdybychom to prohráli?« lekal se Cyril.

»No dovol, Cyro,« obořil se na něho Milan. »Tak mluví Stepní Vlk?«

»No, já jen pro každý případ,« omlouval se Cyril.

»My to neprohrajeme, to buď bez starosti,« uklidňoval ho Lojza.

»To je jisté, že ne,« přidával se Karel. »Proženeme je, že na to
budou do smrti pamatovat.«

Také ostatní chlapci se rozohňovali.

»Já se už nemohu dočkat utkání,« kasal si najednou rukávy Fanek.
»Kdybych se aspoň dostal do křížku s Emilem! Ani jeho maminka by ho
nepoznala!«

»Kdy to uděláme?« vyzvídal Mirek.

»V pátek. Zítra budeme trenovat.«

»A to budeme závodit všichni?«

»Jeden zůstane v táboře.«

»Třeba Cyril,« navrhl Mirek.

»Tož to ne!« bránil se Cyril. »Copak si myslíte, že bych nevyhrál
nějaký závod?«

»Proč by ne!« smál se Jožka. »Ale to by se muselo závodit v tom, kdo
nejvíce sní.«

»Jen mlč!« durdil se Cyril. »Ty toho také spráskáš! A přece nemůžeš
vyrůst!«

Jožka podrážděně vyskočil.

»Nech toho, Jožko!« napomínal Lojza. »Cyril je statečný Vlk. Tak co,
Cyro, zůstaneš hlídat?«

»Když si to přeješ ty, šerife --«

»Spoléhám na tebe. Možná, že se tu budeš také muset utkat s
Mustangy.«

»To bych byl rád. Aspoň by uviděli, kdo je to Cyril,« nadýmal se.

»Ale jak jim to oznámíme?« staral se Karel.

»Sepíšeme všechno na lístek a také jej zabodneme na strom.«

»Kdy?«

»Hned teď. Já to napíši a všichni kromě Cyrila a Jožky se k nim
vypravíme.«

Jožka s Cyrilem odešli uklízet nádobí a ostatní chlapci sestavovali
dopis. Hlavní slovo měl Lojza. Netrvalo to dlouho a dopis byl složen.
Zněl:

  »Osada Stepních Vlků sděluje Osadě Černých Mustangů, že nebude
  trpět pirátské kousky na svém území. Chce se utkati s nepřítelem
  v čestném boji, a proto vyzývá Černé Mustangy:

  Nejste-li zbabělci, dostavte se v pátek v osm hodin ke Kozlu.
  Tam se utkáme v lehkoatletických závodech. Která osada v závodech
  prohraje, musí se přestěhovat nejméně na půl dne cesty od svého
  nynějšího tábořiště.

  Za Osadu Stepních Vlků:

                                Šerif.«

»No, to je aspoň dopis,« pochvaloval Jožka, který si jej přiběhl
poslechnout.

»Jako nějaké válečné ultimatum,« uplatňoval své vědomosti Cyril.

Hned se vydali na cestu. Fanek dělal vůdce výpravy. Obešli místo, kde
byla stráž Černých Mustangů a opatrně se blížili k tábořišti.

Náhle Fanek zvedl varovně ruku. Všichni se přikrčili k zemi.

»Vidíte je?« ukazoval Fanek k prostranství, které se rozkládalo před
nimi.

»Odcházejí. A nesou si hrnky,« šeptal Milan. »To jdou jistě na
maliny,« soudil Mirek.

»Počkáme, až odejdou. Potom tam vtrhneme,« řekl Lojza.

Pozorovali Černé Mustangy, kterým směrem se dají. Kdyby šli k Stepním
Vlkům, museli by se připraviti na zápas.

Ale Mustangové si byli patrně jisti, že ve dne nedojde k přepadení
jejich osady. Ostatně na cestě k Stepním Vlkům mají hlídky, které by
je hvízdnutím upozornily na blížící se nebezpečí.

Když byli již dosti daleko, Stepní Vlci se zvedli.

»Za mnou!« ujal se velení Lojza. »Až budeme blízko tábora, budeme
se plížit. Jak dám znamení, vrazíme do tábora jako čerti.«

Šli tiše jako duchové. Pojednou Karel zasykl: »Stůjte!«

»Co je?«

»Viděl jsem hlídače! Vykoukl ze stanu a zase stáhl hlavu dovnitř.«

»Viděl nás?«

»Myslím, že ne. Díval se tím směrem, kudy odešli Mustangové.«

»Tak pozor, opatrně vpřed!« zavelel Lojza.

Před osadou se vrhli na zem. Plížili se jako kočky. Ani větévka
nezapraskala. Pojednou zůstali stát jako přimrazeni.

Vchod do stanu se rozevřel a hlídka vyšla ven. Stepní Vlci ani
nedýchali.

Po chvíli se však uklidnili. Emil Horáků -- poznali ho - zřejmě neměl
tušení o blížícím se nepříteli. Ještě jednou se vrátil do stanu. Když
se zase objevil, držel v ruce nůž.

Mrazivé chvění, které projelo Stepními Vlky, bylo úplně zbytečné.
Neboť Černý Mustang si sedl k ohništi a škrabal brambory. Při práci
seděl tak, že nemohl vidět plížící se útočníky. A již byli docela
blízko!

Lojza zvedl ruku a prudce mávl. To bylo smluvené znamení. Vyřítili se
jako smečka chrtů.

Překvapený Emil chtěl vykřiknout, ale leknutím nemohl ze sebe
vypraviti ani hlásky. Nůž mu vypadl z ruky. A už ho Fanek pevně
svíral za obě ruce.

»Ani slova!« řekl vyhrůžně Lojza. »Jinak by bylo s tebou zle!«

Ale Emilovi nebylo třeba hrozit. Byl tak omráčen nenadálým
přepadením, že se nemohl vzpamatovat. Jak se to mohlo stát, že Stepní
Vlci přišli do osady docela neslyšně? Ještě štěstí, že jsou to oni!
Kdyby to tak byli nějací lupiči! Že si jen nedal lépe pozor! Jak tu
teď budou asi řádit! Převrátí jim stan, začerní ho, možná že jim
porozbíjejí nádobí --

Z chmurné nejistoty ho vyvedl Lojza.

»Budeš-li potichu, neuděláme vám tu nic,« řekl. »Ale ozveš-li se --«
pohlédl významně na Emila. Ten porozuměl jeho pohledu, proto mlčel
jako ryba.

»Mají to tu hezké,« řekl polohlasitě Milan.

»No,« ohrnul rty Mirek. »Kromě stanů to mají všechno horší než my.«

»A podívejme se! I vlajku mají!« zvolal překvapeně Karel.

»Kdo vám ji vyšil?« zeptal se Fanek Emila.

Ten chtěl zachovati hrdé mlčení, ale pak si to rozmyslil. Ono to bude
přece jen bezpečnější, nebude-li se moc zdráhat.

»Vaškova maminka,« řekl.

»A jak vám to napadlo?« vrtěl hlavou Lojza.

»Vašek byl jednou u vás a viděl Hedviku, jak vyšívala vlajku
pro vaši osadu.«

»A kde jste vzali opravdové stany?« vyzvídal Mirek.

»Vašek má svůj a ty dva jsou vypůjčené z města.«

»A to jste za ně museli platit?«

»Ne. To je od známých.«

»Ale nějaké peníze jste přece jenom potřebovali! Jak jste je
sehnali?«

»Naši nám dali.«

»Tož to je toho! To my jsme za své!« vybuchl pohrdavě Fanek.

»A kdy jste sem přišli?« vyzvídal na zajatci Milan.

»Včera odpoledne.«

»A hned jste nás přepadli! No dobrá! Však to vám přijde draho!«
vyhrožoval Mirek.

»Tak musíme dělat, kluci!« přerušil rozmluvu Lojza.

Vzal složený papírek a připraveným šípem jej přibodl na vlajkový
stožár. Potom se obrátil k Emilovi:

»Řekni Černým Mustangům, že jsme tu byli. Mohli bychom vám udělat,
co vy jste provedli nám. A třeba i něco horšího. Ale my takové
klukoviny neděláme. Máte-li v sobě trochu cti, udělejte to, co jsme
napsali na tento lístek,« ukázal ke stožáru. »Rozuměl jsi, že ano!«

Emil zarytě mlčel.

»A ty ať se neopovážíš volat o pomoc dřív, než za půl hodiny. Nebo
bychom se vrátili, a to se neptej, jak bychom tě zřídili.«

Emil neodpověděl a Stepní Vlci se vydali na zpáteční cestu. Když byli
v bezpečné vzdálenosti, hlasitě se rozvykládali.

»Páni, mne to skoro mrzí, že už je nebudeme přepadat,« řekl Fanek.
»Mně se to tak líbilo!«

»Mně také!« přitakával Karel.

Blížili se k Ostrovu.

»Počkejte, pojďme potichu, abychom viděli, co dělají naši hlídači,«
vyzval je Lojza.

Tiše přeplavali a nepozorovaně se přiblížili až k břehu.

»Co by mohl dělat Cyril! Podívejte se na něho!« zasmál se potichu
Mirek.

Cyril seděl na mohutném pařezu. V ruce držel pořádný kus slaniny a
spokojeně zakusoval chlebem.

»Potom nemá být tlustý!« šeptal Fanek.

»Však proto mu to plování nejde,« usmíval se Lojza.

»Ticho!« napomínal je Milan. »Poslechněme, co to vykládá Jožkovi!« --
Ztichli.

»To já zas,« vykládal rozšafně Cyril, pokud mu to plná ústa
dovolovala, »nevím co je strach. Mne by mohl poslat třeba o půlnoci
na hřbitov a šel bych tak klidně, jako bych šel nakupovat nebo do
školy.«

»Opravdu, Cyro?« usmíval se nedůvěřivě Jožka.

»No jej,« rozohňoval se Cyril. »A tady? Kdyby přišlo třeba padesát
Černých Mustangů, vrhl bych se na ně jako dravec. To bys viděl, jak
by metli!«

Ukrytí hoši se nemohli udržet smíchy.

»Trochu ho polekáme,« dusil se Lojza.

Na jeho znamení propukli všichni v nelidský řev. Ozvěna jej
zesilovala, takže to vypadalo, jako by se odněkud vyřítil mrak
řvoucích ďáblů.

Cyril se tak lekl, že se vyvrátil a jak široký tak dlouhý ležel v
ostružinovém křoví.

»Jozinku! Jozinečku!« křičel zoufale. »Pomóóóc!«

»Co je?« smál se Jožka, který hned poznal, že jsou to Stepní Vlci.

»Pomoz mi! Nemohu se dostat z křoví! A rychle do stanu!«

»Proč?«

»Musíme se zabarikádovat!« volal zděšený Cyril a už byl v nejbližším
stanu.

»Polez ven, Cyro! S takovou to nevyhrajeme!« volal za ním Jožka.
»Pojď! Vrhneme se na ně jako dravci!« připomínal Cyrilovi jeho
vlastní slova. »Podívej se na mne! Tak se zápasí!«

Jožka vyrazil bojovný křik a dělal, jako by měl nepřítele na dosah
ruky.

Cyril sebral všechnu odvahu a opatrně vyhlédl skulinou ven. Uviděl
Stepní Vlky, kteří se na břehu váleli smíchy. Rychle se vzpamatoval.
Uchopil tlustou hůl a vyřítil se ven.

»Kde jsou?« zakřičel, až se to rozléhalo. A jako by nikoho neviděl,
volal dále: »Ukaž mi je! Vidíš, ani se neukazují! Jen ať přijdou!«
zamával holí. »Á, vždyť to jsou naši!« rozesmál se, jako by je teprve
teď poznal. »Ale máte štěstí, že je den!« volal. »Kdyby byla noc, tak
bych vás rozsekal! S takovými žerty si raději dejte pokoj! Já když se
rozzuřím, neznám ani bratra!«

»A proč ses tak lekl?« smáli se. »A proč jsi běžel do stanu?«

»Copak nevidíte, pro co jsem tam byl?« mával holí. »Snad se nebudu
pouštět do boje s holýma rukama!«

»No nic,« smál se Karel, »Cyril je dobrý hlídač.«

»A jaký divoký!« chytal se za břicho Mirek. »Kdo by to do něho řekl!«

»Nesmíme ho tu nikdy nechat o samotě. Někdo ho musí krotit. Co kdyby
tak pobil několik Mustangů! Byly by s tím jen opletačky,« dodával se
strojenou vážností Milan.

Ale Cyril chtěl brát všechno doopravdy.

»Aspoň vidíte, že o Ostrov se nemusíte bát,« vypínal se. »A jak vy
jste pořídili?«

Než všechno hlídačům povykládali, přiblížil se večer.

»Jen jestli se Mustangové nezaleknou?« vyjádřil při večeři své obavy
Karel.

»To by byla švanda, kdyby ke Kozlu nepřišli!«

»To by byla jejich prohra!«

»Nebojte se, oni přijdou,« prohlásil rozhodně Lojza.

A vtom se ozvalo údolím táhlé volání:

»Ha -- hou!«

Stepní Vlci na sebe zmateně pohlédli. Co to má znamenat?

A zase:

»Ha -- hou!«

Lojza vyskočil a rozběhl se k řece. Ostatní chlapci běželi za ním.
»Co je to, Lojzo?« křičel vyděšeně Cyril.

»Asi Černí Mustangové,« odpovídal Lojza v běhu.

A do třetice se ozvalo volání. Hned nato se objevili na okraji
lesa dva Černí Mustangové. Chlapci poznali Vaška a Emila.

»Páni, už útočí zas!« vykřikl Cyril.

»Ale teď uvidí,« řekl temně Fanek a rozběhl se ke stanům.

»Kam utíkáš?« zeptal se ho Lojza.

»Pro hůl.«

»Vrať se! Copak nevidíš, že nesou bílý prapor? A jako vyjednavačům se
jim nesmí nic stát.«

A vtom se již ozval s protějšího břehu Vašek:

»Jdeme vám oznámit, že Černí Mustangové přijímají zápas. Ale chceme
vědět, v čem se bude závodit.«

»Však pojďte sem!« zavolal Lojza. »My vás převezeme.«

»A to raději ne!«

»Bojíte se?«

»Co bychom se báli! Ale my jsme tu jen dva.«

»Tak přejedeme za vámi,« navrhoval Lojza.

»To můžete. Ale také jen dva.«

»Tak co, kluci, kdo tam půjde?« zeptal se Lojza.

»No, rozhodně ty --,« mínil Jožka, »a pak ještě --«

»Já!« přihlásil se Fanek.

Oba Vlci nasedli na loď.

Když vystoupili, začal Vašek: »Tak jak to chcete?«

»My bychom vám nejraději nařezali,« vyhrkl Fanek. »Však kdyby ne
Lojzy, měli jste na Stepní Vlky pamatovat!«

»Myslíš, že bychom se dali, ne?« odrážel jeho výpad Vašek.

»Přišli jste se hádat?« přerušil začínající spor Lojza. »To jste
mohli zůstat doma.«

»Však kdo začal!« mračil se Vašek. »Tak v čem chcete závodit?«

»Nejprve se musíme domluvit, kolik bude závodníků,« mínil Lojza.

»Nás bude šest,« řekl určitě Vašek.

»Dobře. Nás tedy také.«

»V čem budeme závodit?«

»V běhu, ve skoku vysokém a v řeckořímském zápase,« navrhl Lojza.

»Dobře. Ale také ve skoku dalekém a boxu,« připojil Vašek.

»A aby to měla každá dvojice jiné -- přibereme šplh,« doplnil Lojza.

»A jak určíme dvojice?« zeptal se Emil.

»Jedna je vyřešena,« mínil Fanek.

»Která?« zeptali se všichni překvapeně.

»Vůdcové obou táborů!«

»To je pravda,« řekl Lojza. »Jsi při tom, Vašku?«

»Proč ne?« usmál se sebevědomě Vašek. »A jak to bude s ostatními?«

»Bude se losovat.«

»A jak to budeme bodovat?« zeptal se Fanek.

»To bude celkem šest zápasů,« ujednával Vašek. »Každý vítěz by tedy
mohl získat deset bodů.«

»Třeba,« souhlasil Lojza. »Ale co uděláme v tom případě, kdyby
výsledek zápasu byl nerozhodný?«

»To není možné,« řekl určitě Fanek. »Protože Stepní Vlci to zaručeně
vyhrají!«

»To se podíváme!« vybuchl Emil.

»Já myslím, že pak by se měl zápas opakovat,« řekl Vašek. Jeho návrh
byl přijat.

»A kdo z každé dvojice bude určovat, v čem chce závodit?« připomínal
Fanek.

»To je snadné,« řekl Lojza. »Ve třech dvojicích si mohou určit druh
závodu Černí Mustangové, ve třech Stepní Vlci.«

»Tak to by bylo snad všechno,« chystal se k odchodu Vašek.

»Tož v pátek u Kozla. Ahoj!« řekl Lojza.

»Ahoj!« zvolali Mustangové a zmizeli v lese.

»Tak co je, Lojzo?« ptali se zvědavě Vlci. »Napínali jsme uši, ale
moc jsme toho nezaslechli.«

»Hned vám to povíme,« zvolal Fanek. »Žádné strachy, kluci, vítězství
je naše!« Musili chlapcům podrobně vysvětlit, na čem se dohodli.

»A teď spat,« končil Lojza. »Zítra a pozítří budeme mít těžkou
práci.«




XII


Kdo by ve čtvrtek zavítal na Ostrov, domníval by se, že je na
letním cvičišti nějakého sportovního klubu. Stepní Vlci od časného
rána cvičili. Trénovali běh na sto metrů, skákali do výšky i do
dálky, boxovali, šplhali a zápasili. A byli by se udřeli, kdyby Lojza
odpoledne neřekl:

»Tak už toho necháme, kluci!«

»Proč?« divili se.

»Nemůžeme tak cvičit až do večera. To bychom se ráno ani nepohnuli. A
jak by to pak pro nás dopadlo, to si můžete představit.«

Chlapci poslechli. Vykoupali se v Rosavě a pak odběhli do lesa na
dříví. Zbytek odpoledne ztrávili na Ostrově a večer, sotva se
setmělo, odešli spat. Všichni chtěli být příštího dne co nejsvěžejší.

V den závodu zůstal na Ostrově jen Cyril.

»Mnoho zdaru, kluci,« volal za odcházejícími Vlky. »Ať se nevrátíte
jako poražení!«

»To se neboj!« zvolal již s druhého břehu Jožka. »Jen tebe ať tu
zatím někdo neodnese!«

»Copak o něho!« smál se Milan. »Cyrila ať si odvlekou, jen naše stany
ať tu zůstanou v pořádku!«

»Jen žádné strachy, kluci! Kdyby mne přepadli nepřátelé, vrhl bych se
na ně --«

»Jako dravec, že?« škádlil ho Jožka.

Cyril ještě cosi odpovídal, ale tomu již nerozuměli.

Když dorazili ke Kozlu, Černí Mustangové tam již byli.

»Ahoj!« zabručeli jim nevlídně vstříc.

»Ahoj!« odpověděli Stepní Vlci stejným tónem.

»Tak hned začneme,« řekl Vašek.

»Začneme,« souhlasil Lojza.

Obě mužstva se postavila proti sobě. Kapitáni -- Lojza a Vašek -- si
podali ruce. Chlapci zavolali třikrát sportu zdar.

»Podmínky závodu každý zná,« řekl pak Lojza. »Kdo z každé dvojice
vyhraje, získává pro svou skupinu deset bodů.«

Hned nato vylosovali dvojice.

V první dvojici závodil Jožka. Právo určiti si druh závodu připadlo
Mustangům.

»Co si zvolíš?« volali Mustangové netrpělivě.

»Běh na sto kroků,« řekl jejich závodník po krátkém přemýšlení.

»Tož to je dobré!« zaradovali se Vlci. »Jožku tak hned někdo
nepředhoní.«

Milan odpočítal sto kroků, Lojza se postavil u startu a Vašek u cíle.
Oba běžci stáli vedle Lojzy a Mirek držel před nimi hůl, aby mu
nevyběhli dřív, než Lojza dá povel.

»Ráz, dva, tři -- teď!« vykřikl Lojza, Mirek pustil hůl a běžci už
pádili.

»Drž se, Jožko! Hip! Hip!« povzbuzovali Vlci kamaráda.

Maličký Jožka napínal všechny síly. Běžel znamenitě, ale jeho krátké
nohy zdaleka nestačily na čahouna Mustanga. Proto to prohrál!

»Černí Mustangové získávají deset bodů!« hlásil vítězoslavně Vašek.

»Začíná to pro nás špatně,« řekl Mirek, celý zarudlý rozčilením.

»To nevadí,« chlácholil ho Lojza. »Vždyť to je teprve začátek! Teď
přijdeš na řadu ty, tuž se!«

»Vyhraji to!« řekl Mirek a v jeho tváři se objevil výraz tvrdého
odhodlání.

Zvolil si skok vysoký. Přeskočil 145 cm, kdežto soupeřící Mustang jen
130 cm. Když Lojza hlásil deset bodů pro Stepní Vlky, nálada v jejich
mužstvu se znamenitě pozvedla.

»Co si zvolíš?« zeptal se Milan svého soupeře, když nastoupil v další
dvojici.

»Box,« řekl stručné Mustang.

»Box?« Milanův obličej se protáhl leknutím, když si uvědomil
strašlivou převahu protivníka. A jeho leknutí se nedivil žádný Stepní
Vlk. Zato Mustangové jásali a měli zřejmou radost z úžasu Stepních
Vlků. Kam se hrabe Milan na Tondu Ratajského! Na takového hromotluka,
který je všechny převyšuje o hlavu a váží 60 kg!

»Box?« opakoval zaraženě Milan. »Vždyť to jsem vůbec netrenoval!«

»Nic se nedá dělat, Milane,« řekl nevrle Lojza. Mrzelo ho, že Milan
dává najevo tak málo odvahy. Copak se ještě nestalo, aby David
porazil Goliáše? »Tonda měl právo volit, musíš přijmout!«

Milan se podíval na Stepní Vlky. Viděl, jak mu dodávají posunky
odvahy. Trochu ho to vzpamatovalo.

A již se ozvalo Vaškovo: »Teď!«

Tonda se vyřítil jako lokomotiva. Kdyby byl při tom výpadu Milana
zasáhl, byl by souboj asi rozhodnut. Ale Milan mrštně uskočil a hned
nato zaduněla Tondova záda jeho ranou. To však byla jediná rána,
kterou za celý zápas Tondovi uštědřil. Za chvíli ležel na zemi a
Černí Mustangové získali dalších deset bodů.

»To se ti povedlo!« jásali vítězové a objímali Tondu. Ten jenom
spokojeně oddychoval. Sedl si na balvan a přihlížel dalšímu závodu.

»Co sis vybral?« obklopili Stepní Vlci Fanka, když byl vylosován pro
souboj s Emilem.

»Řeckořímský,« řekl Fanek stručně a vypjal hruď jako starý zápasník.

V tomto zápase soudcoval Vašek. Sotva zapískl, chlapci se na sebe vrhli
jako kohouti. Cloumali sebou, snažili se jeden druhého povalit,
odskakovali od sebe a zase se do sebe zuřivě pouštěli -- ale oba se
drželi statečně.

»Emile, podraz mu nohy!« radil vzrušeně kterýsi Mustang.

»Jenom se opovaž!« vybuchl Mirek. »To bys viděl, jak bychom tě za
takovou surovost zmalovali!«

Ještě chvíli se oba zápasníci drželi skoro stejně. Ale najednou nabyl
Emil převahy a Fanka povalil.

»Fanku, nedej se!« vykřikli Vlci a Lojza je měl co krotit, aby se
nevrhli mezi zápasící. Fanek zatím vyskočil a v mžiku leželi na zemi
oba.

»Emile, přitlač ho!« křičeli Mustangové jako posedlí.

»Fanku, na lopatky s ním!«

Oba soupeři se váleli po trávníku, hned byl nahoře Emil, hned Fanek,
oba prudce dýchali, těla se zaleskla potem -- až konečně Mustang
začal umdlévat. Fanek ho přitiskl na lopatky a Vašek chtěj nechtěj
musil odpočítat:

»Jedna -- dvě -- tři --!«

»Ať žije Fanek!« jásali Vlci a radostí div vítěze neumačkali.

»Stav dvacet ku dvaceti,« hlásil Vašek.

»Jendo teď to musíš vyhrát!« obklopili Mustangové svého závodníka.
»Jak to nevyhraješ, už to dobré nebude!«

»Vyhraji uvidíte!« řekl Mustang sebevědomě.

»V čem chceš závodit?« zeptal se ho Karel, který s ním měl závodit.

»Ve skoku dalekém!« řekl Mustang a pohlédl zpytavě na Karla, jak se
na to bude tvářit.«

Karel se spokojeně usmál. Oj, včera se něco naskákal!

»Třete mi nohy!« poručil Vlkům.

»Hned!« přiskočil k němu ochotně Mirek s trsem trávy. Fanek popadl
svou čepici a už třel druhou Karlovu nohu s takovým zápalem, že mu
celá zčervenala.

»Ukaž, udělám ti to také,« nabídl se kterýsi Mustang Jendovi.

»Snad je nebudeš napodobovat, člověče,« obořil se na něho Jenda. »Já
to vyhraji i bez tření!«

»Jenom aby!« šlehl po něm Milan.

»Ty moc nemluv!« procedil zlobně Tonda Ratajský. »Nebo budeme boxovat
ještě jednou!«

»Přišli jsme závodit, nebo se hádat?« zakročil rázně Lojza.

A Vašek dodal: »Jedeme!«

Karel a Jenda se připravili.

»Skákej!« vybízel Jenda.

»Ty jsi volil, tak si skoč!«

Jendovi nezbylo, než začít. Rozběhl se a hop!

»Bravo! Bravo!« křičeli Mustangové a Vašek udělal v místě doskoku
silnou rýhu.

»Karle, nedej se!« povzbuzovali Vlci svého závodníka.

»Buďte bez starosti!« usmál se Karel, rozběhl se a hop! Doskočil
o dobrých dvacet centimetrů dál než Jenda.

»Měl sis dát natřít nohy,« zavyčítal Emil nevlídně.

»Teď už ani nemusíme závodit,« bručel Tonda Ratajský.

»Už mají třicet, a když to teď Lojza vyhraje, budou mít čtyřicet.«

»Kdo říkal, že musí Lojza vyhrát?« ozval se jiný Mustang. »Vyhraje-li
Vašek, bude stav nerozhodný.«

»Začneme!« přerušil je Lojza.

Ve skupinách to zašumělo vzrušením. »Vašku, drž se!« volali Černí
Mustangové.

»Buďte bez starosti, kluci,« usmál se sebevědomě. A s vyzývavým
pohledem se podíval na Lojzu: »Tak co sis vybral?«

»Šplh,« řekl Lojza krátce.

»Dobře. Kde budeme šplhat?«

»Vylezeme na Kozla.«

Do obou skupin jako by uhodil blesk. Nikdo nemohl překvapením ani
promluvit.

Až náhle zazněla Fankova výstraha:

»Lojzo, nedělej to!«

»Proč?« usmíval se Lojza.

»Vzpomeň si na moje záda!«

»A to nic!« Lojza mávl rukou a popošel ke Kozlu. Vašek stál již pod
skalou a znalecky si ji prohlížel.

»To polezeme až k díře?« zeptal se.

»Ne. Až docela nahoru,« řekl Lojza.

»Vždyť nad díru se nedostaneme,« zavrtěl hlavou zaražený Vašek. Ani
ostatní chlapci nechápali. Nad dírou byla skála více než kolmá,
tvořila téměř převislou střechu.

»To musíme prolézt dírou na druhou stranu Kozla a pak se dostaneme na
samý vrchol,« vysvětloval Lojza.

»Ale vždyť k díře se ještě nikdo nevyšplhal!« malomyslněl Vašek.

»To nevadí,« odpověděl chladně Lojza. »Právě proto jsem si to
vybral.«

»A tys tam už byl?« zvídal Vašek.

»Ne.«

»Jak tedy můžeš vědět, že se dá dírou prolézt na druhou stranu?«

»Copak nevidíš, že na druhé straně Kozla je také díra?«

»A ty myslíš, že je to ta, která začíná na této straně?«

»Však uvidíš,« trval na svém Lojza. »Tak co? Začneme?«

»Ano,« řekl odhodlaně Vašek.

Postavili se deset kroků od Kozla. Připravili se, jako by chtěli
závodit v běhu. Za Stepní Vlky soudcoval Mirek, za Mustangy Emil.

Rozběhli se, jako by před nimi ležela rovná trať na sto metrů, a ne
nebetyčná skála. A již byli u ní!

S počátku to šlo hladce. Ale čím výše vylézali, tím to šlo pomaleji.
Nic nepomáhala snaha zvítězit. Nic nepomáhaly povzbudivé výkřiky.
Stačil jediný pohled dolů, aby sis uvědomil, co by znamenal pád do
hlubiny.

Oba horolezci byli již ve výši deseti metrů -- blížili se k díře. O
Lojzovi všichni věděli, jaký je to lezec. Proto je nijak
nepřekvapoval jeho skvělý výkon. Ale Vaškova odvaha je udivovala. Kdo
by to byl řekl, že se téměř vyrovná Lojzovi!

Teprve před záhadným otvorem se podařilo Lojzovi předhonit Vaška o
celou výšku svého těla.

Do Stepních Vlků vjel nový život.

»Hurá!« křičeli. »Lojzo, drž se!«

Černí Mustangové nechtěli zůstat pozadu. Když Lojza zmizel v díře,
začali Vaška povzbuzovat tím bouřlivěji:

»Vašku, vydrž!« -- »Ještě chvilku!« - »Už ho budeš mít!« -- »Nedej
se!«

Když jim zmizel s očí i Vašek, obě skupiny za stálého křiku přeběhly
na druhou stranu Kozla. Kdo se objeví první?

A právě jejich křik způsobil, že nezaslechli úzkostlivý výkřik
Vaškův.

Když se Lojza dostal k díře a chtěl přeběhnout na druhou stranu,
zůstal ztrnule hledět na to, co spatřil. Skála byla dutá!

Díra, již bylo možno spatřit zdola, neměla dna! Místo něho se
šklebila na odvážného chlapce hluboká temná prohlubeň. K druhé straně
otvoru bylo možno přejít jen po uzounkém výběžku. Na jedné straně
hladká skála, na druhé propast. Co teď? Vrátit se? Jíti dále?

Nebylo času na dlouhé rozmýšlení. Vašek se blížil!

Lojza rychle sebral všechnu odvahu a vydal se na nebezpečný úsek
cesty. Štěstí mu přálo. Jižjiž se blížil ke konci chodníčku, když
zaslechl vyděšený výkřik Vaškův:

»Lojzo!«

Obrátil se a na chvíli zůstal jako přimrazen. Vaškovi asi uklouzla
noha, nebo se ho zmocnila závrať. Řítil se dolů. V poslední chvilce
se zadržel okraje chodníčku. I nohou se trochu kdesi zachytil. Tak
zůstal viset nad zrádnou hlubinou a marně se pokoušel vyšplhat se
nahoru. Rázem si uvědomil, že sám by si odtud nepomohl. Vyděšené oči
upíral s němou prosbou k Lojzovi.

Ten se zatím vzpamatoval. Opatrně se vrátil zpět. Lehl si na břicho a
uchopil Vaška za pás.

»Šplhej trochu!« povzbuzoval ho. »Neboj se, já tě nepustím.«

Vaškovi to chvíli trvalo, než se vyšplhal na chodník. Při tom se
dostal před Lojzu.

Ihned si uvědomil své výhodné postavení. Odtud je na vrchol Kozla jen
kousek. Má možnost vyrovnat rozdíly v bodování a učinit zápas
nerozhodným!

I Lojza postihl nevýhodu, do níž se dostal. To by tak scházelo, aby
ho Vašek předhonil v poslední chvilce!

Když se chtěl co nejrychleji napřímit z polohy leže, vrazil hlavou do
nepatrného výčnělku ze skály. Prudkým nárazem pozbyl rovnováhy a jen
s námahou se zachytil chodníku, jako před chvílí Vašek.

»Vašku!« zvolal polekaně.

Vašek se ohlédl. V okamžiku, kdy se chtěl vrátit, aby Lojzovi pomohl,
zaznělo zdola volání Černých Mustangů:

»Vašku -- hip! Vašku -- hip! Vašku -- hip!«

Zůstal nerozhodně stát. Na jedné straně ho to táhlo k Lojzovi. Cítil,
že je jeho povinností zachrániti kamaráda z hrozícího nebezpečí.

Ale výkřiky Černých Mustangů mu znovu připomněly, proč tu vlastně je.
Má vzácnou příležitost ukázat Mustangům, že dovede být vůdcem. Snad
už nikdy by se mu nepodařilo zvítězit nad Lojzou!

»Eh, co! Lojza chvilečku vydrží viset. A až polezu dolů, pomohu mu,«
myslil si.

A zdola znělo stále hlasitěji: »Vašku -- hip! Vašku -- hip! Vašku --
hip!« -- To rozhodlo. Však Lojza si už nějak pomůže! A Vašek,
neohlížeje se na Lojzu, odcházel...

Když se objevil na druhé straně otvoru, Černí Mustangové propukli v
nadšený jásot.

Stepní Vlci zůstali jako omráčeni. Čekali, že první se objeví Lojza.
Vždyť přece dobře viděli, že zmizel v otvoru první! Proto ho ani
příliš nepovzbuzovali. Jak se to jen mohlo stát? Teď už je vůdcovský
závod prohrán, neboť Vašek letí nahoru jako kamzík!

Jejich zklamání nedovedl již zmenšit ani pohled na Lojzu, který se
objevil o chvíli později a snažil se vyrovnat Vaškův náskok. Nadarmo!
-- Vašek již stál na vrcholu Kozla, mával radostně čepicí a cosi
křičel dolů.

Černí Mustangové si počínali jako posedlí. Tančili, skákali, objímali
se a křičeli jeden přes druhého:

»Ať žije Vašek! Vašek vyhrál! Nejtěžší závod vyhráli Černí
Mustangové! Hurá! Ať žije Osada Černých Mustangů!«

Každý ten výkřik se zarýval Lojzovi do duše a bolestně ji
rozjitřoval.

Přesto se vyšplhal až nahoru. Teprve tam si utřel pot a podíval se na
své rozbité kalhoty. A co noha? Chválabohu, že to skončilo jen
odřeninou! Ale dalo mu to dřiny, než se vysoukal na chodník! -- Na
Vaška se ani nepodíval.

Po chvíli slezli dolů. Sestup se jim podařil bez nehody.

Zářící Mustangové obletovali Vaška a jásavě mu blahopřáli.

»Stav závodů je nerozhodný,« řekl konečně Vašek. »Třicet ke třiceti.
To znamená, že se budou závody opakovat.«

»Hurá!« zajásali Mustangové, kteří se již viděli vítězi v příštích
závodech.

Ale jejich jásot náhle ustal. To když Lojza přistoupil prudce k
Vaškovi. Byl celý pobledlý a zřejmě se ovládal, aby mohl mluviti
klidně. Přesto však všichni cítili, kolik hněvu leží v jeho hlase.

»Nic se nebude opakovat,« začal. »Ani stěhovat se nikdo nemusí. Ale
to si pamatuj, Vašku: kdybyste se opovážili ještě jednou něco nám
provést, z vašeho tábora by zůstala jen hromada trosek.«

Obě skupiny zůstaly zaraženy. Nikdo nechápal, co znamená tento
neočekávaný obrat.

Jen Vašek zrudl hanbou a studem. On jediný rozuměl Lojzovu
rozhořčení. A co ho nejvíce hnětlo, to byla Lojzova velkomyslnost.
Očekával, že Lojza poví, co se odehrálo nad propastí. Také se
připravil na obranu svého vítězství. A zatím -- Lojza nic ...

»Jdeme!« řekl studeně Lojza a dal se na pochod.

Stepní Vlci ho mlčky následovali. Konečně Mirek to už nemohl vydržet.

»Lojzo, co se ti stalo?« zeptal se. Vůdce jen cosi nesrozumitelného
zabručel.

Promluvil teprve v táboře, když se chystali k odpolednímu odpočinku:

»Hoši, prosím vás, nikdy přede mnou nevykládejte o těchhle závodech.
A o Černých Mustanzích nechci ani slyšet. Rozumíte?«

»Rozumíme,« řekli Stepní Vlci, protože to Lojza řekl tak divně.
Nemluvil jako chlapec -- ale jaksi přísně, jako pan učitel ve škole.

Ve skutečnosti však nerozuměli ničemu -- zhola ničemu!




XIII


Snadno se slibuje. Ale jak to dodržet, když hoši byli naplněni
tolika dojmy z utkání? -- V Osadě Stepních Vlků bylo dusno.

Proto v neděli všichni uvítali s radostí Mirkův návrh, aby šli na
maliny. Rozejdou se po skupinách a tam si budou moci pohovořit o
všem, co je tísnilo. Fanek šel s Mirkem. Když byli dosti daleko od
ostatních, Mirek začal:

»Fanku, co říkáš těm závodům?«

»Myslím, že Lojzovi se musilo něco přihodit.«

»A muselo to být něco škaredého.«

»To jistě. Ale co to jen bylo?« Fanek vyslovil to, na co stále
myslila celá osada.

»Rozhodně má v tom prsty Vašek.«

»Proč nám to Lojza nechce prozradit?« nechápal Fanek.

»To mi také nejde do hlavy.«

»Možná nechce Vaškovi uškodit.«

»Ale to dělá chybu. Černí Mustangové teď budou věřit, že Vašek je
lepší vůdce než Lojza.«

»Ani bych neřekl,« prohodil zamyšleně Fanek. »Všiml sis, jak zůstali
zaraženi, když slezl Lojza dolů?«

»Ani jsem na ně nehleděl. Ale možné je to,« připouštěl Mirek. »Jistě
jim také vrtalo hlavou, co se odehrálo v díře.«

»Je to záhadné!«

Chvíli šli vedle sebe mlčky. Na maliny docela zapomněli.

»Skoro bych řekl,« začal znovu Mirek, »že Vašek v té díře Lojzu
přepadl. Když lezl Lojza do díry, měl kalhoty docela dobré. A když
vylezl, měl kolena holá. Jak si to jinak mohl udělat?«

»Také jsem si toho všiml. Ale dovedeš si představit, že by se Lojza
nechal přepadnout Vaškem? To je nemožné! Vždyť by ho smetl jako
hrušku!«

»To je pravda,« přisvědčoval Mirek. »Ale něco vážného se muselo stát.
Lojza by měl přece jen promluvit.«

»Stačilo by jeho jediné slovo a zahnali bychom Černé Mustangy až na
Kamčatku!«

»Lojza to těm Mustangům neměl odpouštět,« mínil Mirek.

»Teď si o nás řeknou, že jsme zbabělci! A to si nenecháme!« řekl
rázně Fanek.

»Nenecháme! Ukážeme jim, co dovedeme i bez Lojzy!« rozohňoval se
Mirek.

»Bez Lojzy -- to by šlo těžko,« obával se Fanek. »Jak bychom se mu
mohli všichni ztratit? Ale počkej -- mám nápad!« vyhrkl. »Pustíme se
do nich sami dva!«

»Vidíš, to by bylo něco!« Mirkovi se zajiskřilo v očích.

»Víš, tak je přepadnout, stany jim převrátit --«

»Něco si vymyslíme. Musí to být něco takového, aby na to do smrti
nezapomněli. Aby si nemyslili, že jen oni nám mohou dělat, co se jim
zachce!«

»Pomstíme se, Mirku. My dva za všechny Vlky, a hlavně za Lojzu. Dvě
noci jsem k vůli nim pořádně nespal. A dnes zase nebudu spát -- až
něco vymyslím.«

Vtom Mirek užasle zvolal: »Hrad! To jsme si zašli!«

Fanek zvedl překvapeně hlavu. Opravdu! Před nimi se zvedala mohutná
zřícenina hradu.

»Zajděme si tam!« navrhl Mirek.

Za chvíli stáli na hradních rozvalinách a rozhlíželi se po okolních
skalách a lesích.

Fanek vylezl až na hlásnou věž. Sotva se tam vyškrabal, ihned se
skrčil a položil výstražně prst na ústa.

»Odtud je překrásně vidět do tábora Černých Mustangů!«

»Opravdu?« poskočil Mirek na žebříku.

»Pojď! Ale jen nakouknout! Aby nás neuviděli!« zval Fanek. Mirek se
postavil vedle něho a oba opatrně pohlíželi okénkem hlásné věže dolů
do údolí. Černí Mustangové leželi na trávníku před jedním stanem.
Emil seděl na pařezu, v ruce držel nějakou knížku a četl. Vašek ležel
opodál. Oba chlapci je chvíli pozorovali.

»Podívej se,« ozval se šeptem Fanek, »už ani nemají ve dne hlídky.«

»Opravdu. Ani jim nenapadá, že bychom je mohli přepadnout. Co Stepní
Vlci! Takoví zbabělci!« říkal roztrpčeně Mirek.

»Brzy si to nebudou říkat.«

»Moc brzy! Už to mám!« skoro vykřikl Mirek.

»Povídej!« hořel nedočkavostí Fanek.

»Teď mi to napadlo. Bude to skvělé. Vlasy na hlavě jim budou
vstávat!« mnul si radostně ruce Mirek. »Postrašíme je.«

»Prosím tě -- ale jak?«

»Jeden se přestrojíme za Bílou paní. -- V noci vystoupíme na hlásnou
věž a --«

»V noci?« přerušil ho Fanek. »To by se mi ani moc nechtělo.«

»Proč? Bojíš se?«

»No, nebojím, ale --« Fanek rychle nevěděl, co říci, aby Mirek
nepoznal, že má opravdu trochu strach.

»Představ si, jaká to bude švanda, až budou hrůzou ječet! Pomstíme se
za Lojzu. A za sebe také! Vždyť si jen vzpomeň na tu noc, kdy nás
přepadli! Ta ostuda!« dorážel na Fanka Mirek.

Připomínkou neblahé noci, kdy měl Fanek hlídku, ťal do živého.

»Tož co, já nejsem proti tomu. Můžeme je postrašit,« svoloval Fanek.
»Ale jen mi napadá, že nás nebudou v noci vidět v takové výšce.

»To už zařídíme. Podívej se,« rozvíjel svůj plán Mirek. »Ty se
přestrojíš za Bílou paní. Hodíš na sebe prostěradlo a už z tebe bude
strašidlo. Já vezmu baterku. Tajně opustíme Ostrov a zajdeme na hrad.
Vystoupíme na hlásnou věž a ty se postavíš tak, aby tě bylo zdola
vidět. Já na tebe budu svítit. Aby bylo více světla, můžeme vzít i
tvou baterku. Ty se budeš točit, klátit, mávat rukama --«

»To bude švanda!« rozzářil se Fanek. »Ale počkej,« napadlo mu, »co
kdyby tak všichni spali?«

»Žádné starosti!« uklidňoval ho Mirek. »Jak rozsvítím, začnu výt.
Anebo, počkej, nejprve zatroubíme na roh! Pak teprve začnu výt, a
nepomůže-li to, budu vydávat tak nelidské zvuky, že by to vzbudilo i
mrtvého.«

»Páni, to bude pomsta! Ti posypou z tábora, až tu hrůzu zhlédnou,«
smál se radostně Fanek.

»Za to ti ručím, že se nezastaví dřív než v Košíkově. To bude smíchu,
až poznají, kdo to byl ta Bílá paní,« těšil se Mirek.

»Teď si to tu musíme všechno dobře prohlédnout, abychom se zde potmě
vyznali,« připomněl Fanek.

Pozorně si prohlédli dějiště svého nočního dobrodružství. Jediný
balvan jim neušel, všechno promyslili do nejmenších podrobností.

»Tak můžeme, jít. Ale v táboře ani muk!« rozhodl Mirek.




XIV


Tichá noc pohltila Ostrov, Rosavu i okolní skály. V Osadě Stepních
Vlků byla taková tma, že by ji mohl krájet.

Cyril měl hlídku. Procházel se mezi stany a bystře se rozhlížel. V
ruce svíral těžkou sukovitou hůl. Černí Mustangové byli sice
varováni, ale kdo jim může věřit?

Náhle se ozval podivný zvuk: »Psssst!«

Co to má znamenat? Jako by někde v trávě zasykla zmije! Ale co by tu
dělala, v takových vlhkých místech?

Nebo že by se blížili Černí Mustangové? Že by se takovým způsobem
dorozumívali?

Cyril přiskočil ke stanům. Vzbudí Lojzu i ostatní chlapce a
přichystají vetřelcům takové přivítání, že na ně nezapomenou!

Ale hned nato uskočil polekaně zpět. Sykot vycházel ze stanu!

Ve chvíli, kdy chtěl poplašným křikem vzbudit celý tábor, rozhrnul se
vchod do jednoho stanu a v něm se objevila rozcuchaná hlava.

»Cyro, buď ticho!« zašeptal Mirek.

»Člověče, co nespíš!« spustil polohlasitě hlídač. »Já vás běžím
chránit, a zatím --«

»Nemluv!« ozval se tiše z druhého stanu Fanek: »Chceme ti něco
prozradit.«

»Co?« šeptal Cyril.

»Chceme se pomstít Černým Mustangům,« řekl přímo Mirek. »Ale nikdo
nesmí o ničem vědět.«

»A co chcete udělat?«

Mirek odvedl Cyrila kousek od stanů a tam mu vyložil celý plán. Cyril
byl nadšen.

»Držel bys hlídku až do té doby, než se vrátíme?« zeptal se Fanek.

»Proč ne?« souhlasil.

»A neprozradíš nás?«

»Nebojte se. Ale ráno to můžeme prozradit, ne?«

»To se neptej! Pobouříme celý tábor hned po svém návratu,« těšil se
již Mirek.

»Ostatně,« napadlo Fankovi, »uslyšíš-li Mustangy křičet strachem,
můžeš kluky vzbudit a říci jim, co se děje.«

»Ti budou skákat!« Cyril se zapomněl a v radosti téměř vykřikl.

»Nekřič, člověče, nebo bychom nesměli jít nikam!« napomínal ho Mirek.
»To víš, Lojza by nám to nedovolil!«

»Však už jsem potichu,« šeptal zase Cyril.

»Ale teď už pojďme,« vyzýval Mirek.

Vzali si prostěradlo, svítilničky, roh, pořádné hole a přeplavili se
na druhou stranu.

Až dosud byli klidní. Ale v temném lese ulehla na ně podivná tíha.

»Kdo půjde první?« začal Fanek.

»Víš co?« Mirek dostal nápad. »Chytneme se za ruce a půjdeme vedle
sebe.«

Kráčeli lesní stezkou beze slova. Ponurá velebnost nočního ticha v
lese je skličovala. Teprve, když si jejich oči zvykly na hustou tmu a
když začali rozeznávat jednotlivé předměty v okolí, trochu se
uklidnili.

»To by člověk neřekl, jak je ten les v noci strašidelný,« začal
Fanek.

»Je,« souhlasil Mirek. »A řeknu ti upřímně, že sám bych tu nechtěl
jít.«

»Ani já.«

Konečně byli pod hradem.

»Nechci vidět, co budou dělat Mustangové, až ten cirkus začne!«
oživoval Mirek.

»A co teprve na Ostrově! To bude jásotu!« Fanek se již těšil, jak
napraví svou nedbalost na hlídce.

Opatrně stoupali ku bráně.

»Nezapomeň na zlomenou příčku,« připomněl Mirek, když stáli u
žebříku.

Vystoupili nahoru. Rozhlédli se kolem a nová úzkost jim sevřela
hrdla. Všude vůkol ležela neproniknutelná tma. Temné moře stromů
tajemně šumělo a obrysy zřícených hradeb jako by zvedaly k obloze
zaťaté pěsti a hrozily vetřelcům.

Ale teď již nebylo možno couvnout.

Upravili si místo, na němž budou prováděti nejodvážnější kousek svého
života. Po celém těle jim probíhalo mrazivé chvění. Fanek se zabalil
do prostěradla a zkoušel několik pohybů. Šlo to dobře. Mirek si lehl
na hradbu.

»Ale při tanci dej pozor, abys nespadl,« napomínal Fanka.

»Myslím, že bych toho měl dost,« řekl Fanek s nuceným klidem.

»Však já ti budu svítit i pod nohy,« dodával mu odvahy Mirek. »Tak
co, jsi připraven?«

»Začneme!«

Mirek zvedl k ústům roh a tichou nocí zazněly táhlé zvuky: Tú -- tú
-- tú -- tú -- -- --

Sotva doznělo troubení, ozval se z tábora Černých Mustangů ustrašený
výkřik:

»Kluci, vstávejte!«

»Hlídka!« zašeptal Mirek a rázem s něho spadla všechna tíseň. I Fanek
byl hned ve svém živlu.

»Tak, začni tančit!«

Mirek stiskl knoflík elektrické svítilničky. Jasný pruh světla ozářil
bílou postavu.

Zezdola k nim dolehlo nové naříkavé zvolání: »Kluci -- podívejte se
-- tam --!«

»Co je?«

»Co je to?«

Fanek začal klátit rukama a kroutit se jako tanečnice, zatím co Mirek
příšerně vyl. A protože se Fankovi zdálo, že Mirkovo vytí je slabé,
přidal se k němu a vydával žalostné stenání. Jejich spojené hlasy by
dovedly nahnat strachu i ve dne, natož uprostřed hluboké noci!

»Strašidlo!« zaúpěl kterýsi Mustang.

»To je Bílá paní! «

»Ííííííííí --!« ozvalo se úpění.

»Ééééééééé --!« mísil se do toho zoufalý nářek.

»Pryč! Pomóóóc!«

Chlapci rozeznali zřetelně Vaškův hlas.

»Dobré je to, Fanku,« šeptal vesele Mirek. »Teď jenom přidat, aby si
to nerozmyslili.«

»Neboj se! Ti poběží až do Košíkova!« jásal Fanek, ale pro jistotu
nabral dechu a spustil znovu. Mirek se k němu přidal a vyli ještě
hrozněji a nelidštěji než prve.

Dole zatím křik slábl a slábl. Poslední Mustang prchal z tábora.
Utíkal tak, jak se probudil -- bos, v teplácích, v košili a bez
čepice. Pádil za ostatními Mustangy, jejichž poděšené volání se stále
ještě rozléhalo mlčícími lesy.

»Povedlo se nám to,« rozesmál se Fanek. »Až se dovědí, že to byli
Stepní Vlci --«

»Jenom -- budou-li nám věřit --« zalekl se Mirek.

»Vidíš, na to jsem nepřišel. Ale počkej! Nemáš tužku a papír?
Zaneseme jim pozdrav!«

»Do tábora? A -- kdyby se tak právě vraceli?« obával se Mirek.

»Ti se nevrátí! To zas žádné strachy!« uklidňoval ho Fanek a už psal
na kousek papírku při světle elektrické svítilničky: »Pozdrav od
Bílé paní přinášejí Stepní Vlci.«

»To je ohromné!« usmíval se už Mirek. »Jen nebude-li se na nás Lojza
zlobit!«

»Zlobit? Proč?«

»No, víš -- když on to chce tak přísně po skautsku, víš, o té
pomstě!«

»Ale co!« mávl rukou Fanek. »Však to není nějaká strašná pomsta.
Nikoho jsme se ani nedotkli --«

»To máš pravdu,« uklidňoval své svědomí Mirek. »Nikoho jsme se ani
nedotkli, ale mají toho dost.«

»Teď pozor, ať se s některým nesrazíme,« nedalo to Mirkovi, když se
blížili k táboru.

Jeho obavy byly zbytečné. Osada Černých Mustangů byla jako vymetena.
Fanek zapíchl lístek na vlajkový stožár.

»A teď rychle na Ostrov! Naši se nás jistě nemohou dočkat!«

»Myslíš, že nás slyšeli?«

»Zaručeně! Vždyť v tom tichu se to muselo ozývat jako hrom!«

Spěšně vykročili. Občas se opatrně rozhlédli, ale nikde nebylo ani
živé duše. Přesto si oddychli, když se přiblížili k Ostrovu.

»Vidíš je?« zvolal pojednou Fanek.

»Naše kluky? Stojí na břehu Ostrova!«

»Už nás čekají!« -- Rychle nasedli do loďky a odrazili.

»Kluci, jste to vy?« zvolal nejistým hlasem Cyril.

»Ano!«

»Sláva! Tož co je? Jak to všechno bylo?« oživl Ostrov halasem
nadšených a zvědavých výkřiků.

»Bylo to slyšet až sem?« vyzvídali šťastní hrdinové noci.

»No jej! A jak krásně!« volal nadšeně Cyril. »Jak jste zatroubili,
hned jsem všechny vzbudil.«

»Vypadalo to, jako by někoho na nože bral!«

»Jen škoda, že jsme vás neviděli! Jak jste to dělali?«

Fanek s Mirkem museli dopodrobna vyložit, jak to všechno provedli.
Když pověděli i o své návštěvě v táboře Černých Mustangů, nadšení
Stepních Vlků dostoupilo vrcholu.

»Teď aspoň budou vědět, že se Stepními Vlky nejsou žádné žerty!«

»To jim ty převrácené stany přišly draho!«

»A ty závody taky!« doplnil Karel, ale hned se zarazil. Co tomu všemu
říká Lojza? Ale Lojza se také usmíval a nic neměl proti tomu, aby se
mluvilo o Černých Mustanzích.

»Lojzo, na počest Mirka a Fanka navařím čaje,« řekl Cyril slavnostně.

»To můžeš!« svoloval ochotně vůdce.

V okamžiku byl rozdělán oheň. Netrvalo to dlouho a čaj byl hotov.
Chlapci popíjeli, vykládali a šťastně se smáli.

»Ty, Lojzo,« začal Fanek, když byla zábava v nejlepším, »když teď už
mluvíme o Mustanzích, pověz nám, co se to stalo na Kozlu s tebou a s
Vaškem!«

Lojzova rozveselená tvář pojednou zvážněla. Chvíli seděl nehnutě s
očima upřenýma do ohně. Pak se kousl do rtu a zavrtěl hlavou.
Vypadalo to, jako by sváděl veliký boj. Chlapci s něho nespouštěli
očí.

»Ne,« vydralo se mu konečné těžce z hrdla. »O Mustanzích si mluvte,
chcete-li. Ale o Vaškovi nechci slyšet ani slova.«




XV


»Mirku, vykládej ještě o té Bílé paní!« burcoval Mirka Milan,
sotva si ráno protřel oči.

»Vykládej! Vykládej!« hrnuli se jeden po druhém do Mirkova stanu.

»Počkat, kluci,« napomínal je Lojza. »Nejprve se dáme do pořádku.
Umyjeme se, nasnídáme, uklidíme a na malinách nám to Fanek s Mirkem
ještě jednou dopodrobna vyloží.«

»A kdo by tak dlouho čekal! Vykládej, Mirku! Nebo ty, Fanku!«

»Ne, kluci. Napřed umýt! Pořádek být musí!« trval na svém vůdce.

Když byla nemilá povinnost skončena, posedali k snídaní.

»Kdo dnes vařil?« tázal se Fanek.

»Já,« hlásil se Jožka. »A mám pro vás novinu. -- Slávka ví, že jste
strašili. říkala, že to pana hajného v noci probudilo. Že prý se
zlobil.«

»Proč?«

»To nevím. Já jsem se jí raději na nic neptal. A Slávce také nebylo
do řeči.«

»A co! Kdož ví, co jí přelezlo přes nos! Proč by byl na nás pan hajný
rozzlobený?« durdil se Mirek, ale moc klidný nebyl.

»Však uvidíme,« řekl rozvážně Lojza. »Vezměte hrnce a pojďme. A ty,
Cyro, zůstaneš v táboře, pravda?«

»Když myslíš, šerife -- Ale nebuďte tam dlouho! Aby vaření oběda
nezůstalo jen na mně! Beztoho, nebýt mne --« mávl rukou.

»Už jsme umřeli hlady, viď?« zasmál se Karel.

»A myslíš, že ne?« zlobil se Cyril. »Kdo vařil před závody? Kdo vařil
v den závodů? Kdo vařil po závodech? Kdo? Cyril a zas Cyril!«

»Chudáčku! Div sis hlavu nepolámal přemýšlením, co nám uchystat! Ve
čtvrtek byly zemáky na cibulce, v pátek byla krupice, v sobotu zemáky
na cibulce a v neděli krupice,« škádlil ho Jožka.

»Cyril má pravdu! Nebýt ho, opravdu bychom nejedli,« zastával se
napadeného Lojza.

»No, ne, Cyro, já vím, že jsi z nás nejlepší kuchař, ale uznej, je-li
stále jedno a totéž --«

»Ve středu byla také krupice,« vzpomněl si Milan.

»Jestli budete bručet, tak bude dnes zase,« řekl rozhodně Cyril. »A
vraťte se za chvíli!«

»Chceš-li nás uctít krupicí, tak přece nemusíme spěchat!« smál se
Karel.

»Ale -- nejde jen o ten oběd --. Kdyby nás tak přepadli Mustangové!«

»To se neboj! Ti si dnes poslali tatínky pro stany a sami sedí v
Košíkově u maminek,« chlácholil ho Mirek.

»Možná, že si půjdou pro stany sami. A třeba se u nás zastaví, až si
přečtou lístek a poznají, kdo byla ta Bílá paní. A pro ten případ
bych tu měl přece jen někoho mít,« dodával Cyril se starostlivým
výrazem ve tváři. »Já bych se pak mohl zapomnět, a to víte -- jednoho
bych si snad ještě vzal na svědomí. Ale pobít je všechny -- to by
bylo --«

Bouřlivý smích chlapců ho přerušil.

»Ten Cyril -- to je opravdu dravá šelma!« smál se Mirek, až se
zajíkal.

»Cyril má pravdu, jako vždycky,« řekl se strojenou vážností Lojza.
»Jeden by tu s ním měl zůstat k vůli převážení. Cyril se stále ještě
bojí sám na vodu a nechat loď u břehu bych také nechtěl!«

»Tak já tu zůstanu s Cyrilem a budu ho krotit, kdyby na nás přišli
Mustangové,« nabízel se Karel se smíchem.

Chlapci si vzali nádoby na maliny a odešli k řece. »Tak, kluci,
vykládejte to ještě jednou, ale pěkně po pořádku,« žadonil Jožka,
sotva zašli do lesa.

Fanek s Mirkem se nedali dvakrát pobízet.

Pojednou se za nimi ozvalo hromování:

»Prachmilionská strašidla, tož už vás mám!«

Chlapci sebou uleknutě trhli. Už to bylo tady!

»Dobrý den, pane hajný!« pozdravili zkroušeně.

»Nazdar!« zabručel nevrle. »Co to bylo dnes v noci?«

»A -- jak to -- víte?«

»Já vím o každém komáru ve svém revíru! Jak bych potom nevěděl o Bílé
paní! Ale -- prachmilion -- nahnali jste jim strachu!« mrkl šibalsky.

»Ano?« obklopili ho zvědavě. »Povídejte nám o tom!«

»Povídejte -- povídejte --!« zase už bručel. »Povím, ale nejdříve si
musím s vámi něco vyřídit. Že plašíte zvěř, to vám nenapadlo?«

Chlapci na sebe zmateně pohlédli.

»Vidíte, na to jsme zapomněli,« řekl Lojza. »Ale -- už se to nikdy
nestane, pane hajný, věřte mi,« sliboval za všechny.

»Už se stalo, ale po druhé na to nezapomeňte! Nebo -- prachmilion -- já
když se dopálím, dovedu párat břicha!« zakroutil divoce očima.

»Mrtvým zajícům, viďte, pane hajný?« zasmál se Mirek, neboť viděl, že
bouře už minula.

»A ty prachmilione! Zná mě to týden, a už mi to bere slova od úst!
Ale mám to pěknou čeládku ve svém revíru! Nejdříve Stepní Vlci, potom
Černí Mustangové a teď dokonce Bílá paní! A který jste to byl?«
rozhlédl se po chlapcích.

»Já,« červenal se Fanek.

»A já jsem mu svítil,« hlásil se hrdě Mirek.

»Prachmilionští kluci! V tom aby se ďas vyznal! Vypadá to jak ovečka,
jmenuje se Stepní Vlk -- a v noci je z toho Bílá paní!«

Chlapci se dali do smíchu.

»A jak to víte, pane hajný?« hořeli nedočkavostí.

»Hm ... tož spím, spím, zdá se mi cosi krásného a najednou slyším: tú
-- tú -- tú -- tú. Otevřu oči, vyskočím z postele a zase slyším
takové vytí, jako by se hnala smečka vlků. Tak jsem se rychle oblekl,
uchopil jsem pušku a vyběhl ven. Vytí přicházelo od hradu. Dal jsem
se po hlase. Sotva jsem ušel několik kroků, zaslechl jsem nové zvuky.
Tentokrát se to podobalo nářku.«

»To byli Mustangové, jak utíkali!« řekl rychle Fanek.

»Za chvíli jsem se s nimi srazil. Byli celí vyděšení a utíkali k
hájence. -- Kam běžíte? ptal jsem se. -- K vám! vyhrkl jeden. Hlas se
mu při tom zatřásl a zřetelně jsem slyšel, jak mu cvakají zuby!«

»To je báječné!« mnul si ruce Mirek.

»A ty prachmilione! Já, že ho rozbrečím, a on --«

»Povídejte, pane hajný!« žadonil Milan.

»Tak když mu tak ty zuby cvakaly, tož se ho ptám: Co se vám stalo? --
Tam -- na hradě -- straší! vyrážel ze sebe udýchaně druhý. -- A co? -
Bílá paní! -- Dalo mi to hodně práce, než jsem je donutil, aby se
vrátili. Ale to jste měli vidět, když jsme našli váš lístek! Křičeli,
nadávali, bouřili se proti svému vůdci, že prý on je přemluvil k
jakémusi přepadnutí a že teď k vůli němu budou mít v Košíkově ostudu.
Bezmála by se byli do sebe pustili.«

»To je škoda, že to neudělali!« litoval Mirek.

»Ale to jste jim neměli dělat, chlapci,« řekl zase vážně hajný.

»Když oni nás přepadli!« řekl nakvašeně Fanek.

»Přepadli? A vy prachmilioni! Jak to bylo?«

Chtěj nechtěj museli mu povědět o přepadení Ostrova.

»Tož takové je to?« potahoval si knír. »Pěknou čeládku jsem si
nasadil do revíru! Pěknou! Teď abych dával pozor, aby Stepní Vlci
nesnědli Černé Mustangy nebo naopak.«

»My už budeme dělat dobrotu, pane hajný. Však už jsme si to s nimi
vyřídili,« sliboval rozšafně Lojza.

»Chci to vidět! A jak ještě něco uslyším, tož -- prach a broky!«
zahromoval a měl se k odchodu.

»Děkujeme vám, pane hajný,« volal za ním Lojza.

»Zač?«

»No --« pravil v rozpacích -- »za to, že jste nám odpustil to rušení
zvěře!«

»Co s vámi! Jednou postrašíte Černé Mustangy, po druhé se třeba
pustíte do starého hajného! Se Stepními Vlky aby byl člověk zadobře,«
pomrkával šibalsky.

Po jeho odchodu se chlapci ještě chvíli bavili o nočním dobrodružství
a potom se rozběhli po rubisku. Malin tam bylo tolik, že nádoby se
jim vůčihledě naplňovaly.

Jožka měl asi půl konve, když se mu sbírání omrzelo. Slunce pražilo
do zad a oči se mu zavíraly po nočním bdění a hlídce. Postavil konev
k pařezu a lehl si na trávník. Za chvíli usnul. Ve spánku rozhodil
rukama, až se konev převrátila do mechu, ale nic o tom nevěděl.

Vzbudilo ho volání chlapců, kteří se již ubírali domů. Rychle přikryl
konev pokličkou a spěchal za nimi.

Cestou si zase vykládali o Bílé paní.

»To bude ve třídě haló, až to povíme klukům!« těšil se Milan.

»Ti budou mrkat, až jim předvedu na stupni indiánský tanec, který
jsem prováděl na hradě,« mnul si ruce Fanek.

»A až jim povíme, jak jsme si tu vařili --.«

»Jak jsme se vozili na loďce --.«

»Jak jsme chodili na maliny --.«

»Ale jednu věc bychom ještě měli udělat. Táborák,« řekl Lojza.

»Tož to ano!« nadchli se všichni.

»Ale jaký program?« staral se Jožka.

»Něco už svedeme,« chlácholil ho Fanek.

»Mirek s Fankem mohou předvést Bílou paní,« navrhl Milan. »Já jim to
sepíši jako divadlo. A také bych mohl sestavit kapelu.«

»Tak vida, program je hotov!«

Zatím přišli k řece.

»Tak co, Cyro, nepřišli?« volali s břehu.

»Ále!« mávl rukou Cyril. »Ani stopy! Myslím, že jsou opravdu v
Košíkově!

»Nejsou. To budete koukat!«

Karel zajel pro chlapce a ti se hned na lodi nadšeně rozvykládali.

»A nyní dáme maliny do jedné nádoby a zítra je někdo zanese na
prodej. Dobrých pár korun. Stejně se nám pokladna rychle prázdní,«
řekl Lojza, když skončili vypravování. Karel odskočil do stanu pro
pětilitrový hrnec. Jeden po druhém sypali do něho svůj úlovek.

»Tož co? Bude plný?« byl zvědav Mirek.

»To už asi ne,« řekl Lojza, když Milan převrátil svůj hrníček.

»Počkejte, ještě já jsem nevysypal!« spěchal k nim Jožka se svou
velikou konví.

»Tys toho asi moc nenasbíral, když jsi tam tak dlouho spal,« smál se
Fanek.

»Jen si nemysli!« bránil se Jožka. »Pořádný sběrač nasbírá za hodinu
víc než nepořádný za půl dne!«

A aby dodal svým slovům náležité váhy, rázně vytrhl pokličku a
převrátil konev. Do pětilitrového hrnce spadlo jen několik malin.
Chlapci se dali do smíchu.

»Neříkal jsem to?« zvolal vítězoslavně Fanek.

»Jak to?« zrudl Jožka. »Vždyť jsem jich tam měl. Aha, ony se trochu
spekly! Počkejte, já jim pomohu!«

Strčil ruku do konve. Hned nato se rozlehl Ostrovem jeho drásavý
výkřik. Konev dopadla na zem a z ní se zvolna soukal had.

»Zmije!« vykřikl zděšeně Milan.

»Zabijte ji!« vzpamatoval se rychle Lojza.

Každý uchopil prut nebo hůl a začali bušit do jedovatého zvířete. Za
chvíli byla zmije ubita.

»Uštkla tě?« přiskočil Lojza k naříkajícímu Jožkovi.

»Ano! Sem!« ukazoval k zápěstí, kde byla nepatrná skvrna.

»Co teď?« lekal se Mirek. »Vždyť dostane otravu krve!«

»Musím s ním zajít do města,« rozhodl se rychle Lojza.

»A nerozleze se zatím jed po celém těle?« strachoval se Fanek.

»To je pravda,« zachmuřil se Lojza. »Nevíte o nějakém rychlém
prostředku při uštknutí?«

Chlapci zavrtěli ustrašeně hlavami.

»Ani ty, Mirku?« obrátil se na táborového samaritána.

»Ne, to nevím,« odpovídal zmateně Mirek.

A to byla Cyrilova chvíle.

»Běžte pryč!« odžduchl je od Jožky. »To se dělá takhle!«

A před užaslými zraky chlapců se rozvíjelo něco naprosto
neočekávaného. Cyril uchopil Jožkovu ruku a pevně ji ovázal asi deset
centimetrů nad místem uštknutí. Potom rozpálil svůj nůž nad ohněm a
ránu rozřízl. A konečně se sklonil k Jožkovu zápěstí a vyssával ústy
krev tak dlouho, dokud nepřestala téci.

Chlapci ani nedýchali. -- Cyril! -- Ten tlustý, neohrabaný Cyril, o
němž se vždycky domnívali, že nedovede nic, jen dobře se najíst! Ale
to ještě nebylo všechno.

»Postavte tam rychle na kávu!« rozkazoval. »Ty, Jožko, lež a ani se
nehýbej! Až bude voda vřít, půjdu to dodělat sám.«

Baculatý chlapec rostl v očích Stepních Vlků do závratné výše.

»Neumru už?« ptal se Jožka mdlým hlasem, když vypil kávu.

»Já myslím, že ne. Ale pro pana doktora by se mělo zajít. Co myslíš,
Lojzo?« obrátil se Cyril k vůdci, ale Lojzy tam nebylo.

»Kde je Lojza?« ulekli se.

»Tamhle! Vidíte ho?« ukázal Fanek k ohybu cesty.

»Kam běží?«

»Asi do hájenky pro pana hajného.«

»Ten přece není doma. Však víte, že šel do bažantnice,« připomínal
Milan.

Lojza neběžel. Lojza letěl! Vždyť se jednalo o život kamaráda!
Zastavil se až u hájovny. Ve dveřích se srazil se Slávkou.

»Slávko, prosím tě, mohla bys mi půjčit kolo?« vyhrkl udýchaně.
»Pojedu do města pro doktora. Jožku uštkla zmije!«

»Nevykládej!« zbledla.

»Opravdu. Cyril sice ránu vyčistil, ale to jistě nestačí. Potřebujeme
rychle doktora. Půjčíš mi je?«

»Právě jedu do města nakupovat. Zastavím se vám u pana doktora
Zálešáka,« nabídla se.

»Jel bych raději sám --«

»Neboj se! Vyřídím to dobře a pojedu jako divá,« řekla, vzala kolo a
už ujížděla. Lojza se rychle vrátil na Ostrov.

»Kde jsi byl?« vítali ho chlapci.

»U hajných. Slávka jela do města pro lékaře. Bude tu za chvíli.«

»Tož to je dobře,« řekl ulehčeně Cyril. »Jožkovi je nějak nevolno.«

Lojza zašel do stanu za Jožkou.

»Bolí tě to, Jožko?« zeptal se účastně.

»Ta rána ne, ale tak je mi -- nějak divně --,« a z očí mu vytryskl
proud slz.

»Neboj se, Jožko,« těšil ho Lojza. »Slávka už jela pro doktora.
Uvidíš, že zas bude všechno v pořádku.«

Zatím Stepní Vlci netrpělivě pohlíželi k cestě.

»Už kdyby přijel!« řekl Karel. »Nebo já mám takový strach --«

»Já také,« přidával se Mirek a netrpělivě švihal proutkem. »Víte,
kdyby tak umřel --«

»Kdyby jel autem, mohl by tu za chvíli být,« počítal Milan.

»Autem se sem nedostane.«

»Až k hájence ano. A od hájenky je to už kousek.«

»Poslyšte, že už jede!« zvolal pojednou Fanek. »Zaslechl jsem
nějaké troubení.«

Chlapci zmlkli a naslouchali. Kdesi v dálce se ozýval hukot motoru.

»Opravdu! Lojzo! Jožko! Lékař už jede!« volali a běželi s radostnou
zprávou ke stanu.

»Běžte mu naproti,« vybídl je Lojza. »Já tu zůstanu s Jožkou. A
některý byste mohl trochu pouklízet okolo stanů.«

»Tak ať jdou naproti Fanek s Mirkem a my ostatní tu zůstaneme,« mínil
Cyril.

Do chlapců vjela bývalá živost. Zatím co Fanek s Mirkem pospíchali k
hájence, ostatní uklízeli ve stanech, u ohniště a v celém táboře. Za
chvíli se všechno jen lesklo. Ale to se už objevil na břehu Rosavy
starší tlustý pán s brýlemi a koženou taškou v průvodu obou Stepních
Vlků.

Mirek s Fankem ho šťastně dopravili na Ostrov.

»Tak kde máte toho pacienta? A jak je mu?«

»Špatně. Jdou na něho nějaké mdloby.« sděloval polekaně Lojza.

»Nu, uvidíme,« řekl lékař. »Vyneste ho před stan!«

Když ho prohlížel, všichni beze slova viseli na jeho rtech. Co řekne?
Uzdraví se Jožka? Či bude muset jít domů a oni s ním? Nebo je to už
tak zlé, že --

»Tak který je to ten fešák, co vyčistil pacientovi ránu?« pohlédl
lékař na chlapce.

»Já,« hlásil se nesměle Cyril.

»Jsi pašák, chlapče,« poklepal mu lékař na rameno. »Provedl jsi to
znamenitě. Kdepak ses tomu naučil?«

»Víte, to bylo tak,« zářil Cyril. »Jednou byl náš tatínek v horách na
dříví a přivezl v roští zmiji. Uštkla sousedku, která byla právě u
nás. Jejich Vladimír, co studuje na doktora, jí ránu rozřezal a krev
vyssál.«

»Vidíš, jak je to dobré, když člověk chodí po světě s otevřenýma
očima,« chválil ho lékař. »A ty, Jožko, už nemusíš mít strach,«
pohladil chlapce po vlasech.

»Já jsem se bál, že umru,« usmál se Jožka.

»To bys tomu dal! Tak hodných chlapců je pro smrt škoda!«

»Tak už je mu opravdu dobře, pane doktore?« zeptal se Mirek.

»Ano. Za pár dní si na zmiji ani nevzpomene.«

Chlapcům spadl balvan se srdce.

»Děkujeme vám, pane doktore,« řekl Fanek.

»A, pane doktore, co jsme dlužni?« vyběhl Lojza ze stanu i s
pokladničkou.

»Na to je ještě čas,« usmíval se lékař. »Nejdříve si to musím u vás
prohlédnout.«

Chlapci povodili lékaře po celém Ostrově a ochotně odpovídali na
všechny jeho otázky. Lékař se jen usmíval a pokyvoval hlavou: »Safra,
safra, kdo by to byl řekl do košíkovských chlapců.«

Když si všechno prohlédl, měl se k odchodu. O nějakém placení nechtěl
ani slyšet.

»Vezměte si alespoň tohle, pane doktore,« přiběhl Fanek s hrncem
malin. »My vám to doneseme až do auta.«

»Tož to je něco jiného,« přijímal lékař. »Ale -- co s hrncem?«

»Já půjdu zítra nakupovat do města, tak se proň zastavím,« řekl
Lojza.

»Tak dobrá. Pak mi aspoň povíš, jak je s Jožkou. Nu, a teď mě šťastně
převezte na té vaší kocábce,« loučil se s chlapci.

»Děkujeme vám, pane doktore,« volali Stepní Vlci a byli by objímali
celý svět radostí, že to s Jožkou tak šťastně dopadlo.




XVI


»Jak je s Jožkou?« byla první otázka Lojzova, když ráno vyběhl ze
stanu.

»Spí,« odpovídal tiše Fanek. »Kluci říkali, že pozdě usnul.«

»Tak ho necháme spát, třeba mu potom bude už dobře.«

Chodili okolo Jožkova stanu jako stíny. Jakmile některý promluvil
poněkud hlasitěji, hned ho ostatní Vlci napomenuli varovným posunkem
nebo pohledem. Slunce stoupalo výš a výš a Jožka se stále
neprobouzel.

»Není mu snad zle?« lekal se Milan. »Vždyť už je mi to divné.«

»Zajdu se za ním podívat,« řekl Lojza.

Poodhrnul plachtu u vchodu a nahlédl dovnitř. Ostatní chlapci se
tlačili za ním.

»A vždyť on je už vzhůru!« zasmál se ulehčeně. »Tak co je, Jožko?«

»Už jsem jako ryba. A -- kluci -- děkuji vám,« řekl tiše Jožka a v
očích se mu to nějak zamžilo.

»Ale jdi! Hlavní věc, že jsi v pořádku,« smál se Lojza. »A na tvou
počest dnes uděláme táborák.«

»Ať žije Jožka!« vykřikl Mirek, a ostatní se k němu ochotně přidali.

»Co tam zas řádíte, vy prachmilioni?« ozvalo se vtom od řeky.

»Pan hajný!« zvolal radostně Lojza a už běžel k lodi.

Za chvíli byl hajný mezi nimi.

»Tak co je, ty lovče zmijí?« štípl Jožku do tváře.

»Už je dobře,« usmál se Jožka.

»Však bych ti nasekal, kdybys řekl něco jiného. Naše Slávka mě sem
div v noci nehnala. A byl bych šel. Ale když jsem si představil, že
byste si mne mohli splést s Mustangem, zašla mi chuť.«

»To jste udělal dobře. Nebo kdybyste se střetl se mnou, tak bych se
do vás pustil --«

»Jako dravec,« doplnili Stepní Vlci Cyrilovu větu se smíchem.

»Jak vidím, dobrou náladu vám ta zmije neodnesla.«

»Včera nám nebylo do smíchu, ale zato dnes --! Víte, pane hajný, co
je nového? Dnes budeme mít táborák s programem!«

»A vás, paní hajnou a Slávku na něj všichni srdečně zveme,« dokončil
pohotově Lojza.

»A vy prachmilioni! Co vám to zas napadlo?«

»Bude to krásné! Přijdete, pane hajný?« žadonili.

»Já bych přišel. Ale abyste mne potom něčím nevylekali jako ty
Mustangy!«

»Pane hajný, na vás tak zlí přece nejsme!«

»No, abyste neřekli, tak my přijdeme.«

Po odchodu hajného se hned pustili do příprav na večer. Nejdříve
nanosili pořádnou hranici roští, potom vymyli nádobí a uklidili ve
stanech a okolo nich. Odpoledne se vydal Lojza za nákupem do města a
ostatní nacvičovali večerní program. Fanek, Mirek a Milan oznámili
tajuplně, že zahrají divadlo a odešli do lesa.

Milan si lehl na trávník. Fankovi a Mirkovi poručil, aby ho
nevyrušovali, a začal sepisovat divadlo.

Kamarádi nakukovali z křoví na spisovatele. Ale na papíře stále
nic nepřibývalo, ač Milan usilovně okusoval tužku. Nakonec se
dopálil a že prý se bude hrát bez sepisování.

Karel s Jožkou a Cyrilem zůstali na Ostrově.

Když se divadelníci vraceli z lesa, volal Milan zdaleka:

»Měli bychom si teď zkusit tu kapelu! Ať to klape, až přijdou hajní.«

»Lojza tu ještě není,« oznamoval Karel.

»To by byla švanda, kdyby se tak do večera nevrátil!«

Jejich obavy byly zbytečné, neboť Lojza se objevil tak náhle, jako by
z vody vyrostl. »Páni, ten toho nese!« užasl Cyril, když spatřil
objemný náklad na Lojzových zádech.

»Už jsme myslili, že nepřijdeš!«

»To víte. Snad bych nezmeškal nejkrásnější večer našeho táboření! A
co je s tebou, Jožko?«

»Už ani o ničem nevím. A u pana doktora jsi byl?«

»Byl. Říkal, že už se nemusíme ničeho bát. A posílá hrnec od malin.
Však jsem se s ním zahřál!«

»A co toho tolik vlečeš?« divil se Mirek.

»Prosím tě,« zrozpačitěl Lojza. »Tož to víš: cukr, sůl, čaj --«

»Kotlík na čaj se jen leskne,« ukazoval svou odpolední práci Karel.

»Necháme vařit Cyrila, ten se v tom vyzná nejlépe,« navrhl Lojza.

Cyril měl radost z Lojzovy pochvaly a rád přijal nabídku, aby byl při
té slávě vrchním kuchařem. Hned se však zatvářil ustaraně.

»Páni, na něco jsme zapomněli,« zalomil rukama.

»Na co?« polekali se.

»Z čeho budou hajní pít? Máme jen sedm hrnků!«

»Vidíš, na to jsme zapomněli!«

»Ale co!« mávl rukou Mirek. »Já vypiji čaj i z kotlíku,jen když
bude dobrý. A svůj hrneček dám --«

»Slávce,« škádlil ho Karel.

»Třeba. Však si to zaslouží, ne? Nosí nám mléko, byla pro doktora --«

»A já budu pít z kastrolka a zas bude o hrnek víc,« nabízel Milan.

»Ale to nic není! To už nebude tak slavnostní!« naříkal dál Cyril.

»Tož -- pěknější by to bylo, kdybychom měli dost hrníčků, ale
nejsou-li, co dělat!«

»A co byste řekli tomuto?« ozval se Lojza a vytáhl z batohu tři nové
porculánové hrníčky.

»Lojzo!« zvolali překvapeně. »Kde jsi je vzal?«

»Koupil.«

»Páni, já vám řeknu, že takového vůdce by musel hledat se svíčkou,«
řekl slavnostně Cyril, a ostatní přizvukovali.

»No, kluci, ale teď si musíme zkusit ještě tu naši kapelu,«
připomínal znovu Milan.

Všichni ochotně poslechli. Každý uchopil svůj nástroj -- a byly to
nástroje prapodivné, nahonem v táboře sehnané -- a už to hřmělo!

Pomalu se už začínalo stmívat, když zkouška končila.

»A ještě něco!« zvolal Fanek, když se rozcházeli.

»Co ještě? S takovou nebudeme hotovi ani do půlnoci,« durdil se
Mirek.

»Ale toto je nutné,« tvrdil Fanek. »Podívejte se, mně se docela líbí,
že Cyril to chce mít tak nóbl.«

»No, a co ty bys ještě chtěl? Však hrníčky už máme!

»Ano, ty máme. Ale jak vypadáme my?«

»Jak to?«

»Však se podívejte! Každý je umouněný, ušpiněný, rozcuchaný --
vypadáme, jako bychom vodu neviděli nejmíň měsíc.«

»Kluci, Fanek má pravdu,« zvolal Lojza. »A proto -- mýdlo, ručník a
do Rosavy!«

Za chvíli voda stříkala a Stepní Vlci se drhli, až jim kůže
červenala. Potom si vykartáčovali šaty, po prvé za celou dobu
táboření se učesali, a když byli v nejlepším, ozval se výkřik
Milanův: »Už jdou!«

»Kdo?« Fankovi leknutím vypadl hřeben z ruky.

»No hajní!«

Naposled se podívali do střípku zrcátka a už běželi k řece.

»A vy prachmilioni! Vždyť já vás dnes nemohu ani poznat,« žasl hajný.
»Každý září jako nová pětikoruna, umytý, učesaný -- co se to s vámi
stalo, Stepní Vlci?«

»No, víte -- když máme ten táborák. A kde je paní hajná?«

»Maminka nechce nechat prázdnou chalupu,« vysvětlovala Slávka. »A
místo sebe vám posílá koláče.«

»No tohle! To ani nemusela,« upejpali se Stepní Vlci, ale měli se co
přemáhat, aby rovnou nezalovili v krabici. Koláče! Už tolik dní je
neměli!

»Ani neochutnáte? No, to je budeš muset vzít domů, Slávko,« potahoval
si knír hajný.

»A jej! Tož to my si raději vezmeme,« vyhrkl Cyril, a už měl krabici
v rukou.

»Necháme si je až k čaji,« rozhodoval Lojza. »Panečku, to si
pochutnáme! A že paní hajné mockrát děkujeme.«

»Já to všechno vyřídím,« usmíval se hajný. »No, a teď nám ukažte, jak
umíte dělat táborák.«

Chlapci zavedli návštěvníky k velké hromadě roští, před níž narychlo
zbudovali lávku.

Mezitím Mirek pokynul Lojzovi a odvedl ho stranou.

»Lojzo, neměl bys to zahájit nějakou řečí?« řekl šeptem.

»Jako na uvítanou? Hm, tož -- mělo by to být, ale prosím tě, co bych
tak narychlo řekl?«

»Však ty už to dovedeš,« povzbuzoval ho Mirek.

»No, zkusím to,« řekl Lojza a vracel se k táboráku.

Chlapci se už po něm sháněli: »Lojzo, začni!«

»Však už jdu,« řekl odvážně, ale ruka se mu trochu zachvěla, když
sahal do kapsy pro zápalky. Postavil se tak, aby viděl na
návštěvníky, a začal: »Vážení hosté! Vítám vás jménem Vlků k stepnímu
táboráku -- totiž ne -- jako Vlk šerifů -- ne -- jako Vlk stepních
táboráků --«

»Jako šerif Stepních Vlků,« napověděl mu polohlasitě Fanek.

»Jako šerif Stepních Vlků vás srdečně vítám k našemu táboráku a -- je
to náš první táborák --«

»S programem,« vpadl mu do řeči Cyril a lehce se uklonil.

»Ano,« pokračoval Lojza, »první táborák s programem a Stepní Vlci vás
k němu srdečně vítají. Tím je náš táborák zahájen. Ať žije!«

»Ať žije! Ať žije!« volali Stepní Vlci po Lojzovi a tleskali i se
Slávkou jako o závod.

»Prachmilion! Tak oni dovedou i řečnit,« smál se hajný.

Uprostřed všeobecného veselí Lojza se sklonil s hořící zápalkou a
zapálil chuchvalec slámy, který vytáhli z Fankovy boudy. Sláma se
rozhořela jasným plamenem. Od ní se vzňalo i suché roští a za chvíli
vzplála celá hranice.

Milan, povzbuzen všeobecným nadšením, postoupil kupředu a oznamoval:
»Jako další číslo našeho programu je přestávka.«

Když uslyšel novou bouři smíchu, rychle vysvětloval:

»Totiž, potom vystoupí kapela Stepních Vlků. Ale musíme si to nejprve
připravit.«

Rychle se rozběhli do stanů pro hudební nástroje.

Lojza měl kastrol, Fanek starý hrnec, Mirek roh, Milan píšťalku,
Karel dvě pokličky, Jožka svazek lžic a Cyril kus plechu. Milan je
rozestavil okolo plápolajícího ohně, beze slova se uklonil a zvedl
ruce jako zkušený kapelník.

»Pozor, teď vám dám áčko!« zatřepal rukou a zahvízdl, až všem v uších
zalehlo. »Teď!«

Kapela spustila ohlušující rámus. Milan se ohlédl k obecenstvu.
Slávka se smála, až se popadala za břicho, a pan hajný si nestačil
utírat zaslzené oči. Povzbuzen úspěchem, začal Milan dirigovat celým
tělem. Klátil rukama, kroutil hlavou, vyskakoval do výše a zase si
sedal do dřepu a při tom křičel na hudebníky z plných plic:

»Forte, forte, fortissimo -- přidejte, člověče, nebo vás ze své
kapely propustím -- přidat, silně, fortissimo -- bubnujte lépe --
klarinet zeslabit -- a co ta křídlovka? -- činely, bušit do toho! --
třískat víc -- ráz - dva -- tři, ráz -- dva -- tři --«

Pojednou kapelník vyskočil, jak mohl nejvýše, svalil se na zem a
tvářil se, jako by byl dirigováním zmořen až k smrti. Při tom fučel
jako lokomotiva.

To bylo znamením pro hudebníky, aby zmlkli.

Úspěch byl dokonalý.

»Tati, já se už nemohu ani smát,« hekala Slávka.

»Prachmilioni, ale protřepali jste mi bránici,« nemohl se utišit
hajný.

A již vystupoval Fanek.

»Dalším číslem programu je divadlo. Poněvadž se musejí herci
namaskovat, prosíme o malý okamžik strpení. Zatím může být volná
zábava.«

Než všichni vyměnili mezi sebou několik slov, bylo divadlo
připraveno. A hned to začalo.

Milan s Karlem si stoupli před plápolající hranici a uchopili každý
za jeden konec přikrývku, která měla představovat oponu. A Milan hned
spustil povýšeným hlasem, jak to slýchával u vyvolavačů na výročních
trzích:

»Teď vám předvedeme velkolepou divadelní hru, kterou složili Stepní
Vlci. Děj této hry je ze skutečného života. Má tři krátká jednání,
ale dovíte se v nich víc, než z mnohé tisícistránkové knihy. Pozor,
pozor, nejkratší a nejnapínavější divadlo světa začíná!«

Chlapci odstoupili i s přikrývkou. Užaslým divákům se zjevilo prázdné
místo před plápolajícím ohněm. Slávka vypukla v bujný smích.

»Oni nás vyvedli aprílem!« křičela vesele.

»Tiše!« napomenul ji přísně Milan. »První jednání, v kterém se vám
představí hlavní osoby, hned začne!«

Sotva domluvil, ozvalo se vytí, které jako by přicházelo z veliké
dálky. Rychle se blížilo a za chvíli vystoupil na jeviště Fanek. Šel
opatrně, vysoko zvedaje nohy. Tvář měl zakrytu černou maskou. Přišel
až do středu jeviště a sotva znatelně se uklonil. Pak řekl hlubokým
hlasem:

»Jsem -- Stepní -- Vlk.«

A zase tak opatrně našlapuje, zmizel v protější houštině.

Hned nato se ozvalo zařehtání koně. Přicházelo blíž a blíž, až
diváci zaslechli dusot. Na scénu vyrazil s veselým řehotem
zamaskovaný Mirek. Uprostřed se zastavil a bujně vykřikl:

»Jsem Černý Mustang« a zmizel v křoví.

Milan s Fankem ihned napjali přikrývku a Milan oznamoval:

»První jednání je u konce. Viděli jste právě dvě nebezpečná zvířata v
lidské podobě. Mezi nimi vzniklo nepřátelství, které mělo strašné
následky. Jaké byly, to vám poví druhé jednání. Upozorňuji předem, že
toto jednání je jen pro silné nervy. Kdo je nemá v pořádku, ať raději
opustí místnost. Po celou dobu zachovejte naprostý klid.«

Poodstoupil s přikrývkou a před očima diváků se objevil spící Černý
Mustang. Spokojeně oddychoval. Náhle se objevila v pozadí bílá
postava a blížila se k spícímu. V houští se zablesklo a jasný pruh
světla ji ozářil. Současně se ozvalo táhlé zatroubení: Tú -- tú -- tú
-- tú --! Bílá postava začala tančit.

Černý Mustang se probudil. Protřel si oči, vykulil je na strašidlo a
polekaně vykřikl něco nesrozumitelného. Hned nato, provázen vytím
bílé postavy, prchal zděšeně s místa hrůzy.

Hlediště zaburácelo nadšeným potleskem.

»Druhé jednání je skončeno!« vykřikl Milan. »Jste stateční diváci, a
proto si myslím, že vydržíte na svých místech i v jednání třetím,
které je poslední.«

Odsunul oponu a na jevišti se objevil Černý Mustang. Na zádech měl
batoh a v ruce držel hůlku s připevněnou tabulkou, na níž bylo
napsáno: Do Košíkova k mamince. Ustrašeně se rozhlížel na všechny
strany a rychle odcházel s jeviště. Po jeho odchodu přišel Stepní
Vlk. Spokojeně si založil ruce na prsou, zhluboka si oddychl a řekl:

»Konečně je tu čistý vzduch. Nebezpečné koňstvo odtáhlo!«

Hned nato jej přikryla opona a Milan oznamoval:

»Nejkratší divadlo světa je u konce. Ředitelství divadla vám děkuje
za účast a uctivě se poroučí.«

Bouře potlesku se nemohla dlouho utišit.

»To bylo krásné!« volala nadšeně Slávka.

»Prachmilioni, kdo by to do vás řekl!«

»Škoda, že se na sebe nepřišli podívat Mustangové,« popadal se za
boky Karel.

Nikdo si nevšiml, že uprostřed živé zábavy Lojza odskočil k ohništi,
kde chvíli něco kutil. Pak se nenápadně vrátil k ostatním.

Fanek přiložil náruč suchého chrastí.

»Kluci, za mnou!« vykřikl šerif a hup! -- plameny táboráku se jen
zatřepaly, jak se nad nimi mihla mrštná postava Lojzova.

A Vlci -- jeden za druhým -- hup! hup! hup!

»Pozor, hoši!« napomínal je hajný.

»To nic není!« zavolala Slávka, a než jí v tom mohl někdo zabránit,
skočila přes oheň také.

»A teď přikročíme k poslednímu bodu našeho programu, a to je podávání
čaje,« oznámil Cyril a už běžel k ohništi, kde dávno vřela voda.

»Počkej, nejdříve tam půjdu já,« zadržel ho Lojza. »Mám ještě jedno
číslo.«

»Jaké?« zahořeli zvědavostí.

»Hned to bude,« sděloval tajuplně. »Ale jeden mi musíte pomoci.«

Mirek ochotně poskočil a za okamžik postavili před užaslé Stepní Vlky
kotlík a v něm -- uzenky!

»Ať žije Lojza! Ať žije šerif!« rozlehla se nová vlna nadšení
Ostrovem.

Každý -- i Slávka a pan hajný -- dostali po dvou, a Cyril, který
uzenky nade všechno miloval, dostal i dvě určené pro paní hajnou. Jen
se nad nimi zaprášilo!

»A teď ještě čaj a koláče!« oznamoval Cyril nadšeně.

»Chlapci, chlapci, vždyť to jsou pravé hody!« usmíval se hajný.

»To jsme si nemyslili, tati, že se tu tak najíme, co?« libovala si
Slávka. Také neměla nad uzenky.

»Lojzo, tož to byl jednou nápad!« obletovali svého vůdce a div ho
štěstím neobjímali.

»A hrát už nebudete nic?« zeptala se Slávka.

»Už je to všechno hotovo.«

»To je škoda! Mně se to tak líbilo, že bych tu vydržela i do rána.«

»Nám se taky ještě nechce spát. Že bychom ještě něco zahráli?« obrátil
se Mirek k chlapcům.

»To je těžko tak narychlo. Ale -- pane hajný, vypravujte nám něco,«
zaprosil Lojza a chlapci mu živě přizvukovali.

»Já? Já nic nevím,« odmítal.

»Ale víte! Jen si vzpomeňte! Třeba něco z vašeho života,« žadonili.

»Z mého života? No tak -- třeba vám povím -- jak jsem bojoval s
vlky.«

»S opravdovými vlky? A kde?« vyhrkl úžasem Milan.

»Buď ticho!« okřikovali ho netrpělivě. »Vypravujte, pane hajný!«

»Tak jednou byla krutá zima. Lidé říkali, že takových mrazů a vánic
nebylo pamětníka.«

»Náš tatínek to také jednou vykládal,« potvrzoval jeho slova Lojza.

»Náš také! Náš také!« volali jeden přes druhého.

»Tak aspoň vidíte, že je to pravda. A když už jsme myslili, že zima
povolí, začalo znovu sněžit. Sněžilo den, dva -- sněžilo stále,
závěje rostly, a když jsem se jednoho rána probudil, bylo ve světnici
tma jako v pytli. Byl jsem vyspaný, ale když jsem viděl tu tmu, ani
jsem se nedíval na hodiny a zůstal jsem ležet. Už jsem neusnul.
Převaloval jsem se v posteli a pohlížel jsem k oknu, kdy se trochu
rozsvětlí. Čas letěl, v břiše mi kručelo a stále tma, že by ji mohl
krájet. To je divné -- povídám si a posvítím sirkou na hodiny. Div
jsem leknutím nespadl s postele! Hodiny ukazovaly půl desáté a já šel
spat o deseti! Chvíli to trvalo, než jsem pochopil, že teď je půl
desáté dopoledne. Ale proč je tu taková tma? Přiskočil jsem k oknu --
za oknem tma! Běžel jsem ke dveřím, otvírám, otvírám -- nadarmo!
Vylezl jsem na půdu a chtěl jsem nadzvednout křidlici, abych se
podíval ven. Nešlo to! Po veliké námaze se mi konečně podařilo jednu
tašku nadzvednout. Na půdu se sesypala silná vrstva sněhu a zároveň
tam vnikl slabý paprsek denního světla. Pochopil jsem. Naše chalupa
byla zasypána až po komín sněhem! Co teď? Zima mně bylo, dříví bylo
na dvoře. Žízeň jsem měl, pro vodu jsem jít nemohl. A pomoc odnikud
nepřicházela. Po delším rozmýšlení jsem si řekl, že mi nezbývá nic
jiného, než dostat se ven komínem. Tak jsem lezl, krok za krokem,
pomalu a opatrně, až jsem se dostal k otvoru. Vyhlédnu ven, ale jaká
hrůza! Celým krajem se proháněly smečky vlků!«

»Páni!« vydechli vzrušení Stepní Vlci a Slávka zašeptala vyděšeně:

»A kde jsem byla já? A kde maminka?«

»Ty jsi tenkrát ještě nebyla na světě a maminka byla u tety v Brně.«

»A co dál, pane hajný?«

»Sotva jsem vlky uviděl, hned jsem se schoval zpět do komína. Ale již
bylo pozdě! Jedna smečka mne zahlídla a hnala se za mnou. Spustil
jsem se co nejrychleji dolů, odskočil jsem do světnice pro pušku a
spěchal jsem zase k peci. Sotva jsem přiběhl, ozvalo se temné
bouchnutí a v peci ležel obrovský vlk! Rychle se postavil na nohy a
přímo na mne! Zamířil jsem a bác! Vlk ležel v peci jak široký tak
dlouhý! A za ním druhý, třetí, čtvrtý a pátý -- nestačil jsem ani
nabíjet. Za chvíli byla pec tak nacpána mrtvými vlky, že už nebylo
možno, aby se ke mně některý dostal. Na chvíli jsem si oddychl.

Ale opravdu jen na chvíli! Neboť náhle se ozval u dveří podezřelý
šramot. Ucítili dobré sousto a prohrabali se těmi spoustami sněhu až
ke dveřím našeho domku. Rychle jsem uzavřel dveře těžkou závorou, ale
již se škrabali k oknu! Postavil jsem se proti oknu s puškou v ruce.
Najednou sklo v okně řinklo a vyhublá vlčice skočila do světnice.
Trefil jsem ji dobře. I tu, která šla za ní. Ale potom se tlačili
vlci do světnice tak rychle, že jsem nestačil nabíjet pušku. Uchopil
jsem těžkou dubovou židli a začal jsem je pobíjet přímo pod oknem. Co
rána -- to mrtvý vlk. Zanedlouho jich bylo půl světnice. Pomalu jsem
couval, až jsem se dostal na síň. Tam byly padací dveře, vedoucí do
sklepa. Prudkým trhnutím jsem je otevřel. Postavil jsem se za ně a
očekával jsem další útoky. A jak tak na mne skákali, tak jsem je
srážel do sklepa. Nejprve jsem to bral po jednom, ale jak jich
přibývalo, tak jsem je srážel po dvou i po třech. A stále přibíhali
noví a noví, oči jim svítily, jazyky měli vyplazené a zuby vyceněné
-- nu, bylo mně horko. A ke všemu mně začala umdlévat ruka, v níž
jsem třímal dubovou židli. Náhle se přihnal zvlášť obrovský vlk.
Rozmáchl jsem se po něm vší silou -- ale běda! Rána byla tak prudká,
že židle se mi vysmekla z ruky a spadla do sklepa! Sám jsem se
zapotácel a div jsem nesletěl za ní.«

»A co potom?« vydechl Fanek a jeho oči se leskly rozčilením.

»Potom? Byl jsem bezbranný, a přede mnou tolik vlků! Mám zahynout v
jejich dravých zubech? Ne, nikdy! V poslední chvíli jsem si vzpomněl,
že mám doma dynamit. Rychle jsem skočil do komůrky a přibouchl jsem
za sebou dveře. Zamkl jsem se, vyvrtal jsem do zdi hlubokou díru,
nacpal do ní dynamitu, přichystal jsem doutnák a rozsvítil jsem
svíčku. Její plamen jsem měl v blízkosti doutnáku a čekal jsem, co
bude.

Vlci mě nenechali dlouho v nejistotách. Dveře se začaly otřásat.
Pojednou závěs u dveří povolil! Hned za ním druhý -- a vlci se řítili
dovnitř. Už jsem nečekal. Zapálil jsem doutnák a brzy nato se rozlehl
celým domem strašlivý výbuch. Zahlédl jsem ještě, jak všechno -- dům,
vlci, já, obrovské kupy sněhu -- jak to všechno letí do povětří.
Čekal jsem, že bude po mně, ale nebylo. Letěl jsem povětřím jako
šipka -- lesy, Kozel, Rosava -- to všechno se pode mnou jen mihlo a
nad hradem jsem najednou začal z té obrovské výše padat kolmo dolů!«

»A spadl jste?« zašeptal Jožka.

»Ano. Spadl jsem -- na papírovou zem a propadl jsem se až sem!«

Chvíli to trvalo, než se Stepní Vlci vzpamatovali z ohromení. Ale
potom -- pan hajný měl velké štěstí, že byl panem hajným. Jinak by to
byl od Stepních Vlků pořádně dostal!

»Ty jeden tatine, já jsem div o tebe nebrečela,« durdila se Slávka.

»Mne až hlava rozbolela napětím -- a vy --,« mračil se Karel.

»A vy prachmilioni, snad jste nechtěli, aby mě ti vlci sežrali
doopravdy?« smál se hajný.

»Ale umíte to, pane hajný!« řekl s obdivem Lojza.

»Toto až budeme vykládat ve škole, kluci nebudou ani dýchat,« těšil
se Mirek.

»No, ale teď se už musíme zvednout,« řekl hajný. »Maminka se nás už
stejně nemůže dočkat.«

»To je škoda! Já bych seděl u ohně až do rána!«

»Nedá se nic dělat, chlapci. A hlídejte dobře, ať vás také ti vlci
nepřepadnou,« žertoval.

Chlapci vyprovodili hosty, poděkovali za návštěvu i za koláče a
vrátili se k stanům. Táborák pomalu dohasínal.




XVII


Uplynulo několik dní.

»Kluci, vstávejte!« budil Stepní Vlky jednoho jitra Milan a
vítězoslavně oznamoval: »Bude pršet!«

»Jistě?« vyhrnuli se všichni zvědavě ze stanů a pohlédli k obloze.

Opravdu! Obloha, po prvé za jejich táboření, byla potažena těžkou
clonou šedých mraků. Vítali déšť s obavami -- ale trochu i se
zvědavostí. Aby měli všecky tábornické zkušenosti, scházel jim už
jenom déšť! Všechno už prožili, táborák měli -- ale tím, že jejich
vlastnoručně zhotovené stany nepromoknou, tím se ještě pochlubit
nemohli. Čekali tedy napjatě, co bude.

»Rychle všechno uklidit, aby nic nezmoklo. A kávy navařit plný
kotlík. Bude-li pršet, budeme ji mít i k obědu,« nařizoval vůdce.

Chlapci se rozběhli po Ostrově a za chvíli bylo všechno jako
vymeteno. Potom posnídali a každý vlezl do svého stanu. Milan vytáhl
vestu a vystrčil deštník.

»Ještě jej schovej, nebo se ho mraky leknou a bude po dešti!« křičeli
na něho.

Ale vtom již dopadly první kapky.

»Prší! Prší!« rozjásali se Stepní Vlci a Mirek zanotoval: »Prší,
prší, jen se leje, a my v stanech nezmokneme.«

Všem se nová písnička zalíbila a začali zpívat o sto šest. Déšť se
stával hustším a hustším.

»Karle!« zvolal pojednou Jožka a sáhl si na čelo, po němž mu stékala
dešťová kapka.

»Co je?« lekl se Karel.

»Na mne prší!«

»Není možná,« odmítal Karel, hned nato však vykřikl: »I na mne!«

»Buď ticho!« napomínal ho Jožka. »Nikdo to nemusí vědět. Řekli by, že
jsme udělali špatný stan.«

»Na mne prší čím dál víc,« sděloval Karel za chvíli.

»Vlezme pod přikrývky, ty tak hned nepromoknou.«

Sotva je na sebe vhodili, volal ze sousedního stanu Mirek: »Tož co,
neprší na vás?«

»Kdepak!« Jožka vystrčil hlavu ze stanu. »A na vás?«

»Co tě napadá! S naším stanem vydržíme v suchu, i kdyby pršelo
čtyřicet dní a čtyřicet nocí jako při potopě světa.«

Jožka se zase rychle stáhl pod přikrývku, která už také byla
provlhlá. Z nešťastných stanových dílců to kapalo, jako by jich tam
vůbec nebylo -- A deštík houstl a sílil.

»Člověče, mně už to teče až za krk!« zanaříkal Karel.

»Mně také. Ale uznej, že se nemůžeme přiznat. To by bylo smíchu!«

»Ty myslíš, že ostatním neprší?«

»Milan s Mirkem mají deštník, Fanek s Cyrilem slaměnou boudu a Lojza
má kožich. Všichni jsou na tom lépe než my.«

»Počkej, já zavolám na Lojzu,« řekl Karel a vystrčil hlavu.

Cyril ho však předešel. »Haló, kluci, co jste tam zalezlí jak krtci?
Neprší vám?« volal vesele.

»Kdepak!« vyklonilo se pět hlav ze zbývajících tří stanů. »Ani
nekápne!«

»Já bych chtěl, aby pršelo až do večera. Nám je tu tak dobře,«
rozplýval se Milan.

»To věřím,« bručel Karel. »Že mně také nenapadlo vzít si deštník!«

»Možná, že to nebude dlouho trvat,« utěšoval se Jožka. »Nebo
jinak -- já nevím! Už cítím vlhko až na košili.«

»Kdyby si tu mohl člověk aspoň sednout,« toužil Karel. »Pode mnou je
hotový potok!«

»Pode mnou také. A začínají mi cvakat zuby.«

Ve stanu zavládlo ponuré ticho. I v ostatních stanech zmlkli. Jen
deštík šustěl a měnil Ostrov v malé rybníčky.

»Nic se nedá dělat, Jožko, já to tady nevydržím,« ozval se Karel,
když se změnil v dokonalého vodníka.

»Co chceš dělat?«

»Zalezeme do Lojzova stanu. Nikdo o tom nemusí ani vědět.«

»Pojďme,« přijímal Jožka ochotně návrh.

Karel vystrčil opatrně hlavu, aby se ujistil, že jejich útěk
z promoklého stanu nikdo nezpozoruje. Hned se však vtáhl dovnitř.

»Na Lojzově stanu už není kožich,« sděloval tajemně.

»A kde by byl?«

»Uvidíme!« řekl Karel a mnohem pevnějším krokem se rozběhl k vůdcovu
stanu. Jožka za ním.

Tam je čekalo překvapení. Vůdce seděl na bobku uprostřed stanu, přes
hlavu měl přehozený kožich a se stanových dílců na něho vesele
pršelo.

»Co tu chcete?« lekl se návštěvníků.

»My se jdeme k tobě schovat. U nás prší. Ale u tebe také,« zjišťoval
Jožka s úlevou.

»Prší! A jak!« řekl Lojza sklesle. »A co ostatním?«

»Kdož ví! Ale Mirek už dávno přestal zpívat.«

»A Milan už také nekřičí, že by mohlo pršet až do večera.«

»Víte co, kluci, půjdeme to zjistit,« řekl Lojza a už vylézal ze
stanu.

Nejdříve nakoukli do Mirkova a Milanova stanu a div radostí
nevykřikli. Oba se krčili pod přikrývkami a byli promoklí až běda!

»Ale, ale, snad už nemáte ve stanu kousek potopy světa!« rozesmál se
Karel.

»Ještě se směj! Zuby mi cvakají, div mi brada neulítne,« durdil se
Mirek.

»Co je tam?« zvolal vtom Fanek a vyhlídl ze stanu. Hned se dal do
bujného smíchu. »Jak to vypadáte, kluci? Vždyť jste jako zmoklé
slepice! Snad u vás nepršelo?«

»A u vás?«

»U nás? To je nápad! Náš stan je stoprocentně nepromokavý!« vypínal
se Cyril. -- Všichni se rozběhli k slaměné boudě. A opravdu! V té
bylo úplně sucho.

»Ach, tu je dobře!« skrčil se Jožka do suché slámy.

»A jak tu máte teplo!« chválil Karel a už byl také v boudě.

»Jenom pojďte,« zval Fanek. »Vlezeme sem všichni a víc si nadýcháme.«

Chlapci přijali ochotně pozvání. Posvlékali si promoklý oděv a
zabalili se do Fankovy a Cyrilovy přikrývky.

»Víš Fanku, tys byl přece jen chytrý, že sis tu slámu vzal,« oceňoval
Mirek.

»A vidíte, div jste mne k vůli ní neposlali domů,« připomínal se
zadostiučiněním Fanek.

»Komu by to napadlo, že stany tak rychle promoknou!«

»Tak, tak, drahouškové, neměli jsme sníst tvaroh,« připomínal Cyril.

»Myslím, že těm pytlům by ani tvaroh nepomohl,« pokyvoval hlavou
Lojza.

»Tak deštník se neosvědčil,« dobíral si Karel Milana.

»Prosím tě, copak může takové paraplíčko schovat celý stan?« bránil
se Milan.

Obědvali opravdu jenom kávu a chléb, protože v poledne lilo jako z
konve. Teprve k třetí hodině déšť trochu povolil. Ale jen na chvíli.
K večeru se přihnala bouře. Obloha se zatáhla černými mraky a kdesi v
dálce se začalo hrozivě blýskat.

Stepní Vlci seděli namačkáni ve Fankově stanu a zamlkle pozorovali
oblohu.

»Tak se mi zdá, že se žene nějaká pohroma,« přerušil nevlídné ticho
Mirek.

»Vypadá to, jako by měla přijít průtrž mračen,« rozhlížel se Jožka.

»No, my ji nezadržíme. Mluvte raději o něčem jiném,« řekl zachmuřeně
Lojza.

»Kluci, jestlipak víte, že naše zásoby budou co nevidět u konce?«
navazoval Cyril řeč z jiného konce.

»Nepovídej!« lekal se Mirek.

»Co se divíš?« obrátil se k němu Milan. »Vždyť dnes je tomu čtrnáct
dní, co jsme sem přišli.«

»Tož to by znamenalo, že už se musíme vrátit domů,« poznamenal
Fanek.

»Však už jsme tu něco užili! To bude krása až budeme doma povídat!«
řekl Karel a z jeho hlasu bylo možno vyčíst, jak se už těší na domov.

»Naši se mne už jistě nemohou dočkat. Kdyby věděli, že mne uštkla
zmije,« usmíval se Jožka.

»To víš, že by tu už dávno byli jako na koni. Páni ti budou mrkat,
jak jsme tě tu léčili!«

»Ti budou mrkat na víc věcí. Až jim povykládáme o tom, jak Fanek s
Mirkem dělali Bílou paní -- A jaký jsme měli táborák -- A jak nám šlo
vaření --«

»Zvláště ta první polévka!«

»Vy už všichni mluvíte jako byste se s osadou loučili,« řekl Lojza.
»Tož jak je to vlastně s těmi zásobami, Cyrile?« obrátil se na
správce táborového pokladu.

»Tož jak,« začal ze široka Cyril. »Máme tam trochu brambor, špetku
sádla, sáček mouky, no a takové drobnosti, jako kmín, čaj, sůl a
cikorku. A také je tam ještě trochu jíšky a tak na jeden oběd nudlí.«

»Hm,« zamyslil se Lojza. Také se v něm již mocně ozývala touha po
rodičích. »Tož víte co? Zůstaňme tu ještě přes zítřek. A ve středu
bychom to sbalili a šli domů. Co na to říkáte?«

Rozzářené tváře a výkřiky souhlasu mu prozradily, že promluvil všem
ze srdce. -- Po večeři se šel Fanek podívat k řece. V poledne tam
zarazil kolík aby viděl, jak přibývá po dešti vody. Sotva k němu
doběhl polekaně vykřikl:

»Kluci, voda stoupla! A moc!«

Chlapci se rozběhli za ním. »Opravdu,« hleděli na znaménko, které již
bylo skoro celé pod vodou.

»Vytáhněme kolík a zarazme jej znovu,« navrhl Karel.

Hned to také udělal. Chvíli kolík pozorovali.

»Stoupá. A jak rychle!« vzrušovali se.

»To asi po té bouři,« soudil Lojza.

»Kdyby tak zaplavila celý Ostrov!« děsil se Milan.

»Prosím tě!« dal se do smíchu Mirek. »To by musela Rosava stoupnout
alespoň o půl druhého metru.«

»A copak se to ještě nestalo?« durdil se Milan. »Na horách mohla být
třeba veliká bouře. A podívej se!« vybuchl náhle. »Už je kolík zase
pod vodou!«

»Milane, pozoruj vodu!« přerušil je rázně Lojza. »My se zatím
přichystáme k odchodu.«

»Teď? Vždyť už je skoro úplná tma!«

»Ty myslíš, že je to tak vážné?«

»A kam půjdeme?« doléhali na svého vůdce jeden přes druhého.

»Možná, že nepůjdeme nikam,« uklidňoval je. »Ale přichystáme se na
všechno. Nepřestane-li voda stoupat, přepravíme se zavčas na druhý
břeh. A přestane-li, nic neztratíme.«

Beze slova odběhli zpět ke stanům. Rychle cpali své věci do batohu.
Lojza dával do pořádku majetek Milanův.

»Co dělá voda?« zavolali občas na Milana.

»Stoupá,« odpověděl po každé vytrvalý hlídač. Pojednou k nim přiběhl
a ulekaně volal: »Kluci, pospěšte si, voda stoupá strašně rychle!«

»Co naše stany?« zanaříkal Fanek.

»To nic! Stejně to byly jen hadry!«

»Ale co můj kožich? Toho by bylo přece jen škoda!«

»To ano. Půjdeme-li narok zase tábořit, může nám být dobrý. Ten
vezmeme s sebou,« rozhodoval Lojza.

Ve chvíli bylo všechno sbaleno. A již tu byl zase Milan, všecek
pobledlý.

»Už vystupuje z břehů! Už je na Ostrově!« volal zděšeně.

»Vždyť už je až u nás!«

»Já už stojím ve vodě,« vypískl Fanek.

»Rychle na loď!« zněl další povel Lojzův. »Nejprve převezu Cyrila a
Jožku, potom ostatní!« volal cestou.

Vtom k nim dolehl temný hukot. Jako by se octli v tunelu, v němž pádí
vlak šílenou rychlostí. To se hnal shora obrovský příval vody.

Cyril byl u zátoky první. Zmateně se rozhlédl. Náhle se ozvalo jeho
plačtivé volání: »Lojzo, loď tu není!«

»A kde by byla?« lekl se vůdce.

»Že ji odnesla voda!« přiběhl k nim Mirek a celý se roztřásl
rozčilením. »Voda ji asi zvedla a provázek se přetrhl.«

Zůstali bezradně stát nad neočekávanou pohromou.

»Co teď? A co pantáta Hájek?« zanaříkal Milan.

»Ten nás pěkně pochválí, až přijdeme bez lodi,« řekl sklesle Karel.

»Copak loď! Ale co s námi?« zahořekoval Jožka.

»Přeplavme, dokud je čas!« vyzýval všechny Mirek.

»A co s těmi batohy?« Fanek si vzpomněl, co mu to dalo přemlouvání,
než tatínek dovolil, aby si mohl vzíti na táboření jeho nový batoh.

»A co s těmi hrnci? A co se vším nářadím?«

»A co se mnou?« nabíral Cyril.

Voda stoupala závratnou rychlostí. Již jim sahala až po kolena. Bylo
nutno jednat rychle. Lojzova hlava hrozila prasknutím. Bleskem uvážil
všechny možnosti. Opravdu, zbývalo už jenom jediné ...

»Na stromy!« zavelel. »Ale rychle!«

Nemusel je dvakrát pobízet. Nejprve pomohl Cyrilovi, pak ostatním.
Sám začal šplhat poslední. To mu již voda sahala skoro po pás.

Na stromech se usadili blízko kmenů mezi nejsilnějšími větvemi a
batohy pověsili vedle sebe. Byli promáčeni, chvěli se zimou i
strachem a vyděšenýma očima pozorovali Rosavu, která burácela a s
divým hukotem valila dále běsnící spousty špinavých vod.

»A to tu budeme až do rána?« chvěl se Milan.

»Uvidíme, až jak -- -- --« Lojza nedomluvil. Ozvalo se šplouchnutí
vody a do sluchu Stepních Vlků se zařezal zoufalý výkřik Cyrilův:

»Pomóóc!«

Nešťastný kuchtík se chtěl usadit na stromě co nejpohodlněji. Při tom
shodil s větve batoh. Hmátl po něm oběma rukama -- a už padal.

Cyril! Jediný z celé osady, který neuměl plovat!

Když dopadl na dno, chtěl se postavit na nohy. Šlo to těžko, neboť
voda mu sahala téměř po krk. Náhle ho dravý proud strhl, převalil a
odnášel.

Vůdce se nerozmýšlel ani vteřinu. Tak jak byl, vrhl se do rozvodněné
řeky. Stepní Vlci zděšeně vykřikli.

Lojza se prudce rozmáchl směrem po proudu. Rozhlédl se po Cyrilovi.
Nechytne-li ho na Ostrově, bude Cyril ztracen.

Měsíc osvítil zpěněnou hladinu. Na ní se objevil Cyril, zoufale
bojující s vlnami. A již ho držel Lojza za ruku! Ale co teď? Aby s
ním přeploval Rosavu, na to nebylo ani pomyšlení. Kdyby byl jen v
plavkách, snad by to šlo. Ale takhle? Cítil, jak těžko se udržuje nad
vodou v mokrých šatech, jak ho to táhne dolů ...

Pokusil se plovat proti proudu, aby se dostal k některému stromu, ale
dravý proud byl silnější než jeho snaha.

V okamžiku, kdy se již octli na samém konci Ostrova, zachytil se
volnou rukou keře, jenž vyčníval z vody. Chopil se ho křečovitě a
napnul všechny síly, aby ho proud neodnesl. Pokusil se stoupnout na
dno. Nadarmo! V těchto místech se půda Ostrova již svažovala, takže
mu voda sahala nad hlavu. Jednou rukou se držel křoví, druhou svíral
Cyrila. Ten se již nehýbal. Asi se napil tolik vody, že pozbyl
vědomí.

Lojza si začal uvědomovat beznadějnost svého postavení. Kdyby pustil
Cyrila, sám by se jistě zachránil. Ale na to ani nepomyslil.

Pojednou zesinal. Keř, jehož se tak křečovité držel, se začal
uvolňovat!

Za chvíli, snad za několik vteřin, zmizí oba ve vlnách.

Z Lojzova hrdla se vydralo zoufalé zvolání: »Pomóóc!«




XVIII


Vůdce Černých Mustangů po svém vítězství nad Lojzou chodil jako
stín. Chlapci ho nepoznávali. Všechna jeho živost, mnohomluvnost a
panovačnost byla ta tam. Celé hodiny dovedl zamlkle sedět někde za
stanem a o život v táboře jako by neměl nejmenšího zájmu.

Chlapci mnoho přemýšleli o změně, která se s Vaškem stala. Jedni
hledali příčinu v záhadném závodu s vůdcem Stepních Vlků. Druzí to
popírali. Jednou se ho na to zeptali přímo. Ale se zlou se potázali.
Vašek se rozhněval, začal hubovat a měli pokažený celý den. Potom si
už dali pozor. A pomalu si na podivné Vaškovo chování zvykli a skoro
zapomněli, že kdysi bylo jinak.

Kdo však nezapomínal, byl Vašek.

Jeho myšlenky se vracely stále a stále k nešťastnému závodu. Styděl
se za svou ničemnost a pohrdal sám sebou. Oč lepší byl jeho sok! A
jak byl velkomyslný! Kdyby se to tak přihodilo jemu! Ani by nečekal,
až sleze s Kozla! Sotva by vylezl z otvoru ve skále, už by se
naklonil dolů a zlostně by volal: »Kluci, byl jsem podveden! Sami
jste viděli, že jsem stále vedl! Ve skále je propast a Lojza měl do
ní spadnout. Vytáhl jsem ho. Nasadil jsem pro něho svůj vlastní
život. A když jsem ho zachránil, stalo se mi totéž, co jemu. Zavolal
jsem o pomoc. Jenom se na mne škaredě podíval, a už lezl dále. Tož
takového vůdce mají Stepní Vlci! Řekněte sami, není to podvod?«

Ano, tak nějak by to řekl. A jakou by měl radost, že se mu podařilo
podrýt Lojzovu vážnost!

A Lojza? Jaký to rozdíl!

Vašek se styděl za svou podlost. Ztratil klid duše a čistou radost ze
života. Myslil na svůj nečestný čin ve dne i v noci. A pomalu
dospíval k rozhodnutí, že je jen jedna cesta, jak napravit škaredý
hřích.

Ale než provedl svůj plán, zběhly se neočekávané události.

Za deštivého dne přišel k večeru do tábora hajný.

»Chlapci, přestěhujte si tábor trochu výše,« radil jim ve spěchu a v
jeho tváři ležel starostlivý výraz. »Žene se velká voda.«

»A odkud?« divil se Emil. »Vždyť tolik nepršelo.«

»Teď to hlásilo radio,« řekl hajný trochu netrpělivě. »Ale udělejte
to rychle, ať vás voda nezatopí. A zaskočte k Stepním Vlkům, ať se
přestěhují s Ostrova do lesa.«

Po jeho odchodu se dali Černí Mustangové do stěhování tábora. Našli
si krásné suché místo v polozbořeném sklepení starého hradu.

»Kluci, to bude švanda, až Stepním Vlkům poteče do stanů!« těšil se
Emil.

»Můžeme se jít na ně podívat,« navrhoval Tonda Ratajský.

»Ale máme je jít varovat,« připomínal Vašek.

»Ty máš najednou o ně starost! Jen ať se vykoupou! Trochu vody jim
neuškodí.«

»To bude pomsta za Bílou paní. Stejně mne mrzí, že jsme to nechali
jen tak.«

»Kdyby ne Vaška, dávno jsme jejich tábor srovnali se zemí. Ale on
stále: Nechme to plavat, kluci, co máte z toho? -- Já se ti divím,
Vašku!«

»A teď -- div by nad Stepními Vlky nebrečel. Ani nápad s varováním!
Jen ať se vykoupou!«

»A pojďme hned! Vašek může zůstat hlídat tábor,« řekl bojovně Tonda.

»A tož to zase ne!« vybuchl Vašek. Náhle se v něm zase ozvala touha
po vůdcovské slávě. »Půjdeme se podívat na Vlky všichni a já vás
povedu. A abyste věděli, pokusím se odvázat jejich loďku, aby se
nemohli převézt!«

»Tož to bude něco jiného než Bílá paní!« zaradovali se a jejich odboj
proti Vaškovi hned pohasl. »Ti budou koukat, až se budou chtít
převážet, a loďky nikde!«

»Já se už nemohu té podívané ani dočkat. Pojďme, kluci!«

Plni zvědavosti a očekávání vyrazili z osady. Začínalo se šeřit.
Temné mraky se táhly při zemi. Ale pršelo jen drobně.

»Voda stoupá. Jen ať tam doběhneme dřív, než to zpozorují!«

Přidali do kroku. Již minuli chodník vedoucí k hájovně, již se
blížili k Ostrovu. A vtom celé údolí zadunělo temným hukotem Rosavy.

»Co je to?« lekl se Vašek.

»To se tak valí voda!« zbledl Emil.

»Tož to je s Vlky zle!« vyrazil zděšeně kterýsi Mustang a v jeho
hlase nebylo ani stopy po nepřátelství.

Minuli poslední skálu, která jim zakrývala pohled k Ostrovu, a
zůstali stát, jako by je přimrazil. Po Ostrově nebylo ani památky!
Celé údolí bylo jediným jezerem. Jen vyčnívající skupiny stromů jim
dosvědčovaly, že jsou opravdu u sídla Stepních Vlků.

»Co se s nimi stalo?« zbledl Vašek, když uviděl tu hrůzu. »Lojzo!
Mirku! Milane! Kde jste?« zavolal vyděšeně. Nikdo se však neozval.

»Možná, že se už přestěhovali -- nebo --« Celé moře úzkosti leželo v
tom krátkém slově.

»Kluci, podívejte se, někdo na těch stromech sedí!« vykřikl Tonda.

Napjali zrak v houstnoucím šeru. Tonda se nemýlil. Všichni
zpozorovali skrčené chlapecké postavy, přitisknuté k mohutným kmenům.

»Musíme je zachránit!« rozhodl Vašek.

»Ale jak?« třásli se rozčilením.

»Emile, ty utíkej k hajným a oznam tam, co se stalo!«

Emil se rozběl, jak dovedl nejrychleji.

»A co my?« zeptali se ostatní Mustangové a upřeli tázavé pohledy na
svého vůdce.

»My se pokusíme dostat se k nim.«

»Jak? Plovat nemůžeme!«

»Kousek nad naším táborem vybírali před několika dny písek. Měli tam
dvě lodi. Nevšimli jste si některý, jsou-li tam ještě?«

»Jsou. Vím to určitě,« hlásil Tonda.

»Dobrá! Jednu z nich odvážeme a půjdeme Vlkům na pomoc.«

Černi Mustangové se beze slova rozběhli za Vaškem. Za několik minut
byli v zátoce, v níž byly uvázány dva veliké čluny, jichž používali
pískaři k převážení písku. Vašek skočil do jednoho z nich a ostatní
ho následovali.

»Každé bidlo uchopte dva!« velel Vašek. »Já budu kormidlovat.«

Postrkovali člun, až se dostal do proudu. Za okamžik letěl jako
šipka.

»Kluci, zdržujte loď trochu bidly! Vždyť letíme jako závodní motorka.
Narazíme-li někde na skálu nebo na Ostrově na stromy, je s námi
amen,« supěl Tonda.

»Neboj se, to už je má starost,« uklidňoval ho Vašek. »Jen až vám dám
povel, musíte zabírat vší silou proti.«

Přes to, že hoši bránili, letěla loď nebezpečnou rychlostí. Voda
hučela, pěnila se a brala s sebou vše, co jí přicházelo do cesty.
Černí Mustangové hluboce oddychovali námahou a vzrušením.

Konečně se objevil Ostrov. Poznali jej jen podle vyčnívajících
stromů.

»Vší silou proti!« ozval se rázný povel Vaškův.

Chlapci zabrali. Divoký let člunu se přece poněkud zmírnil.

»Haló, kluci -- Stepní Vlci! Kde jste?« zavolal Vašek a snažil se
proniknouti tmu.

»Zde! Na stromech!« ozvaly se výkřiky radostného úžasu.

Vašek řídil pramici tak, aby přirazila k silnému stromu. V tom
okamžiku zahákoval provaz o silnou větev. Provaz se napjal až k
prasknutí, člun se však zapřel o jiný strom a zastavil se.

»Jste všichni?« zeptali se Černí Mustangové a rychle počítali skrčené
postavy na stromech.

»Ne, Lojza s Cyrilem jsou tamhle v Rosavě! Lojza se drží keře. Vidíte
ho? Zachraňte je!« křičel Mirek.

»Zachráníme! Hned to bude!« řekl Vašek a přiskočil ke kotvě. Zatáhl
-- marně. Chlapci přiskočili na pomoc. Táhli -- a zase nadarmo!

A vtom se ozvalo Lojzovo zoufalé zvolání: »Pomóóc!«

Do Vaška jako by bodl. Odvrátil se, aby neviděl smrtelný zápas
kamaráda, kterému tolik ublížil. A vtom padl jeho zrak na provaz,
který ležel na dně člunu. Bleskem si jej ovázal okolo pasu, konec
podal chlapcům.

»Až zavolám, táhněte,« řekl a vrhl se do řeky.

Dravý proud ho donesl v několika vteřinách k tonoucím chlapcům.
Lojza se chytil jednou rukou provazu, druhou vlekl Cyrila.

»Táhněte!« zavolal promočený vůdce Mustangů.

Chlapci napjali všechny síly a táhli promáčenou trojici k sobě.
S námahou je dostali do člunu.

»Vzkřiste Cyrila!« vyzval je mdlým hlasem Lojza.

»A co je s tebou?« zeptal se účastně Vašek.

»Nic. Jsem jen tak unaven. To brzy přejde. Ale co Cyril? Dýchá?«

»Ano,« odpovídali Černí Mustangové, kteří vytřepávali z Cyrila vodu.
»Brzy mu bude dobře.«

Zatím Stepní Vlci slézali se stromů. Za chvíli byli všichni v
bezpečí. Konečně i Cyril otevřel oči.

»Kde to jsem?« lekl se, když ve svitu měsíce, který na okamžik
protrhl mraky, spatřil samé cizí tváře.

»Na lodi,« usmál se Vašek.

»Vašek?« divil se Cyril. »Kde jste se tu vzali, Černí Mustangové?«

»Přišli jsme vám na pomoc.«

»Však už byl nejvyšší čas. Děkuji ti, Vašku,« řekl Lojza a celý se
roztřásl zimou.

»Je ti zima, že? Hned zahneme ku břehu,« řekl zardělý Vašek a s
ostatními chlapci chtěl odvinout provaz a odstrčit člun od stromů.

»Nedělej to!« zakřikl ho Lojza. »Je nás moc, člun je přetížen. Jak
nás chytne proud, ponese nás dál, až se roztřískáme o skálu.«

Všichni uznali, že je to pravda.

»Máme to pěkné nadělení!« povzdychl si Jožka.

»Je to přece jen lepší než na stromech,« liboval si Mirek.

»Nebo na dně Rosavy,« řekl zadumaně Cyril, který se zatím
vzpamatoval. »Kdyby ne tebe, Lojzo --«

»Kdyby ne Vaška, Cyro,« opravil ho Lojza.

»Přišel jsem ti splatit svůj dluh, Lojzo,« řekl vážně Vašek. »Také
jsi mi zachránil na Kozlu život. A já -- stydím se za to. Tys to nikomu
neřekl. Ale já to tak nemohu nechat.«

A užaslým Vlkům a Mustangům zrychla líčil, co se odehrálo při výstupu
na Kozla.

»Bylo to ode mne škaredé,« končil Vašek chvějícím se hlasem. »Lojzo,
odpusť mi!«

»To je už dávno zapomenuto. Neměl jsi o tom ani začínat,« řekl Lojza
a mávl rukou.

Černí Mustangové i promočení Stepní Vlci byli dojati.

»Prachmilionští kluci, kde jste? Člověk aby vás ještě vytahoval v
noci z vody jako raky,« ozval se ze tmy hromový hlas.

Chlapci nemohli leknutím ani promluvit. S úžasem pozorovali lodičku,
která s velikou námahou plula k jejich člunu. Vyskočili z ní -- hajný
s Emilem!

»Tak co, hoši, jste všichni?« tázal se hajný a svítil si baterkou.

»Ano!« volali radostně.

»Chválabohu!« oddychl si. »Vy jste mne ale polekali!«

»Však my jsme tu zažili strachu, pane hajný! Cyril se měl utopit! A
Lojza ho zachránil! A Lojzu zase Vašek!« vykládali jeden přes
druhého.

»A vy prachmilioni! To jste mi tu pěkně vyváděli! A už je dobře?«
podíval se na Cyrila.

»Je,« usmíval se Cyril.

»Potřebuješ trochu čaje a teplou postel. Tak rychle, skauti,
nasedat!«

»A co s člunem?« zeptal se Lojza, když přelézal do druhé lodi.

»Necháme jej zde do rána. Když jste jej tak důkladně zakotvili,
nemusíme mít obavy, že ujede. A kde je vaše loď?« vzpomněl si.

»Ta ujela. Co ale pantáta Hájek!« řekl Lojza sklesle.

»Tož to je smůla,« poškrabal se hajný za uchem. »Nu, zítra se po
ní podíváme.«

»Brrr, to je zima!« otřásl se Lojza, když vystoupili na břeh.

»Nic to, šerife, u nás se ohřeješ,« chlácholil ho hajný.

»Však mohli jít spat i k nám. Naše stany jsou suché,« nabízel
pohostinství Vašek.

»Tak se mi zdá, že vy dva, prachmilioni, se najednou nemůžete od sebe
odloučit? Tak víte co? Budete spát na naší půdě všichni. Ať to
usmíření oslavíte.«

»A zítra půjdeme domů,« řekl Lojza a jeho hlas prozradil jak se už
těší.

»A my se k vám přidáme,« oznámil slavnostně Vašek.

»Vašku, ale co s našimi stany?« připomněl Emil. »Co, kdyby nám je
někdo do rána odnesl?«

»Víš co? Přeneseme je ještě teď večer do hájovny,« rozhodl vůdce
Černých Mustangů.

Zatím přišli k hájovně.

»To jsou k nám hosté!« vítala je paní hajná. »Jen pojďte, pojďte, čaj
je již na stole.«

Vešli do světnice.

»Ach, tu je dobře!« přiskočil Fanek ke kamnům. »A ty, Slávko, ještě
nespíš?« pohlédl na děvče, které právě přinášelo mísu tvarohových
koláčů.

»Jak bych mohla spát, když máme tak vzácnou návštěvu! Musím vám přece
oplatit vaši hostinu u táboráku. Ale uzenky nemáme,« smála se.

»Koláče jsou také dobré,« chválil Karel a hned po jednom sahal. »Berte
si, kluci!« pobízel.

Chlapci se nedali dvakrát nutit a jedli jako doma. Mísa se vůčihledě
prázdnila.

»Tož to je bašta!« funěl Cyril a nakusoval už kolikátý koláč. »To je
skoro lepší, než co já uvařím.«

»Tobě v té vodě nějak vytrávilo,« škádlil ho Jožka.

»Víš, to já jím z radosti, že ještě mohu jíst,« sděloval Cyril vážně.

Když se najedli a ohřáli, vydalo se několik chlapců s hajným do
tábora Černých Mustangů pro stany. Zanedlouho bylo všechno v bezpečí.
Ale to se už všem klížila víčka.

»Půjdeme spat, chlapci,« rozhodl hajný. »Ti utopenci si lehnou ve
světnici a ostatní půjdou na půdu. Je tam čerstvé seno, bude se vám
na něm spát jako v peřinách. Ale ať mi tam neděláte Bílou paní!«
zahrozil na Fanka a Mirka.

»Kdepak! To už je všechno v pořádku!« usmívali se.

Ještě nebyla ani půlnoc, když v hájovně zavládlo hluboké ticho. Na
půdě v seně odpočívali Stepní Vlci svorně vedle Černých Mustangů a na
jejich tvářích ležely blažené úsměvy.

Nepřátelství mezi Vlky a Mustangy bylo pohřbeno.




XIX


Slunce již stálo hezky vysoko, a chlapci ještě spali.

První se probudil Mirek. Posadil se v seně, protřel si oči a
nechápavě se rozhlédl. Kde to je? Tam leží Fanek, tam Milan
a vedle něho Emil -- a tamhle Karel svorně vedle Tondy!

»Kluci, vstávejte!« vykřikl a v bujné radosti udělal v seně
kotrmelec.

»Co je? Co bouříš?« budili se jeden po druhém.

»Já mám takovou radost, že to tak všechno dopadlo!« a udělal tři
kotrmelce za sebou.

»A jdeme domů!« zvolal Fanek a začal skákat, jako by byl z gumy.

»A vy prachmilioni! Vždyť nám padají obrázky se stěn!« nakoukl hajný
na půdu.

»Pane hajný, my jdeme domů!« oznamovali radostně.

»Já vím, vy čeládko jedna nevděčná! Nejdříve div radostí Ostrov na
patách neroznesli, a teď zas jen domů a domů. Kdo by se ve vás
vyznal, vy prachmilioni!«

»A co Lojza? A Vašek? A Cyril? Jsou už vzhůru?«

»Už snídají. Cyrila probudil hlad.«

»Tož to si pospěšme, nebo nám nic nezbude,« řekl Karel a už slézal s
půdy.

Hned bylo ve světnici jako v úle. Stepní Vlci rozmlouvali s Mustangy
a svému nepřátelství se jen vesele smáli.

»Jenom ta loď pantáty Hájka mne mrzí,« připomněl Lojza.

»A co bys tak řekl, šerife, kdybys ji uviděl v Rosavě pod hájovnou?«
pousmál se hajný.

»Pane hajný, nežertujete?« zaradovali se Stepní Vlci. »A kde jste
ji objevil?«

»Byla zachycena v křoví nedaleko Ostrova. A na Ostrově jsem našel na
stromě kožich a v táboře Mustangů čepici.«

»Vy jste hodný, pane hajný. Jak se vám odměníme?«

»Až půjdete narok tábořit, uděláte ze mne šerifa,« zamrkal šibalsky.

»Ať žije náš nový šerif!« rozhlaholili se Vlci i Mustangové a smích
nebral konce.

Bavili se tak hlučně, že přeslechli zahrčení povozu před hájovnou a
neslyšeli ani, že někdo zaklepal na dveře světnice. Zmlkli teprve,
když se dveře otevřely a na prahu stanulo několik mužů.

Stepní Vlci i Černí Mustangové na několik vteřin oněměli. Ale pak se
z jejich hrdel vydraly jásavé výkřiky: »Tati! Tati! Kde ses tu vzal,
tati?« a stateční zálesáci div se nerozbrečeli v náručí svých
tatínků, kteří si pro ně přijeli s velikým žebřiňákem.

I otcům se jaksi zadrhla řeč. Chvíli to trvalo, než se radost mohla
projeviti slovy. Ale pak to u hajných vypadalo! Jeden štěbetal přes
druhého, hned vypravoval jen jeden, hned se rozvykládali všichni,
chvilkami nebylo rozumět ani slovu. Chlapci toho měli tolik na srdci,
a nejraději by všechno vypověděli jedním dechem.

»Tati, mne uštkla zmije!« ukazoval Jožka vítězoslavně zápěstí.

Rázem byl středem pozornosti. Všichni chtěli ránu vidět. Cyril musil
podrobně vylíčit, jak ji ošetřil, Slávka sdělila, jakým tempem jela
pro lékaře, a Jožkův tatínek jen pokyvoval hlavou a tiše říkal:
»Chlapče, chlapče, to kdyby byla věděla maminka!«

»A jak to, že jste pro nás přijeli?« zeptal se Milan.

»Přiběhli jsme sem hned včera před půlnocí. Právě jste usnuli, tak
jsme vás nechtěli budit.«

»Ten pan hajný, to je čtverák! Ani slova nám neřekl!«

»Vy jste mne překvapovali čtrnáct dní, prachmilioni! A já jsem se měl
připravit o jediné překvapení?« usmíval se hajný.

»Ale povedlo se vám to! To nám nikdy ani ve snu nenapadlo, že se domů
povezeme v žebřiňáku,« radovali se.

»Já se nepovezu,« řekl jaksi zadrhlým hlasem Lojza.

»Jak to?« pohlédli na něho překvapeně.

»Musím jet s Hájkovou lodí.«

Ve světnici zavládlo ticho. Všechna radost pohasla.

»A tož to zase ne, ty prachmilione,« ozval se hajný. »Myslíš, že jsem
ji šel hledat pro tebe? Dnes mám jít do Košíkova, tak jsem si řekl --
co kdyby ta loď někde byla? Nemusil bych v tom horku šlapat. A když
jsem ji našel, tak se na ní hezky svezu!«

»Vy jste anděl, pane hajný!« vykřikl Mirek.

»Tak, chlapci, a teď nasedat!« vyzývali otcové.

Hoši se vyhrnuli před dům. Rychle naházeli svá zavazadla na vůz a
sami tam vyskočili také.

»Počkat, musíme si to trochu ozdobit,« navrhl Lojza a již byl na
louce. Stepní Vlci i Černí Mustangové ho hned následovali. Za chvíli
byl žebřiňák samá květina a zelená větvička. Když bylo všechno
připraveno k odjezdu, shlukli se chlapci k hajnému a Lojza se za
všechny rozloučil.

»Děkujeme vám, pane hajný, za všechno. Byl jste na nás moc hodný a
budeme na vás vzpomínat. I vám, paní hajná, děkujeme, a ty, Slávko,
přijď někdy do Košíkova.«

»Prachmilion!« hromoval hajný. »Tož teď mi utečete a koho budu
hlídat? Přijdu k Ostrovu -- Vlci nikde. Zabloudím pod hrad --
Mustangové pryč. Prachmilionská čeládko, vždyť mně tu bude po vás
smutno!«

A podezřelé zamžikání jeho očí bylo důkazem, že to myslí doopravdy.

»Však my přijdeme narok zase,« sliboval Lojza.

»Ale to už budeme tábořit spolu,« oznamoval hrdě Vašek.

»Však přijďte!« zvala je Slávka. »Aspoň tu bude zase veselo.«

Cyrilův tatínek práskl bičem. Poslední stisk rukou, poslední na
shledanou. Vůz vyjel.

»Kluci, měli bychom vytáhnout vlajky!« navrhl Lojza, když jim hájovna
zmizela s očí a stesk z loučení pominul.

Návrh byl přijat s jásotem. Připevnili vlajky na dlouhé tyče a
praporečníci si sedli vedle Cyrilova tatínka.

»A zazpívejme si!« vykřikl Vašek.

Když přijeli za zpěvu do Košíkova, byla na návsi shromážděna skoro
celá vesnice. Maminky čekaly syny, sourozenci bratry, babičky a
dědečkové vnuky, strýci a tetičky synovce -- a ti ostatní přišli ze
zvědavosti, neboť včerejší povodeň nahnala všem hodně strachu.
Tábořící chlapci byli od včerejška středem zájmu celé vesnice.
Ověnčený žebřiňák zastavil pod košatou lipou.

Chlapci seskočili s vozu a seřadili se do dvou družstev, obrácených
čely k sobě. Hned byli obstoupeni houfem zvědavců.

»Teď!« zašeptal Lojza. A jeho družstvo rázem spustilo:

»Ať -- žijí -- Černí -- Mustangové!«

A Vaškovi hoši odpovídali jako ozvěna:

»Ať -- žijí -- Stepní -- Vlci!«

Nakonec zvolali společné: »Táboření -- zdar! Zdar! Zdar!«

Ale to se už mezi ně tlačily rozradostněné maminky. Každá si se
slzami v očích odváděla svého Černého Mustanga nebo Stepního
Vlka.




VLCI PROTI MUSTANGŮM

Napsal František Omelka. Ilustroval akad. malíř K. T. Neumann. Vyšlo
jako 43. svazek knihovny Jitro, kterou za redakce Antonína Zhoře
vydává Vydavatelský odbor Ústředního spolku jednot učitelských v
Brně, Dvořákova ul. 1. Vytiskla Novina v Brně.


PSANÍČKO ČTENÁŘŮM -- ZVLÁŠTĚ TĚM MALÝM.


Milý kamaráde!

Zrovna jsi se dostal na konec této knihy. Jakpak se Ti líbila?
Myslím, že dobře -- ale přece bych to rád slyšel rovnou od Tebe.

Povím Ti proč! Tato kniha vyšla v knihovně Jitro. Tam už vyšlo mnoho
zajímavých knih. Však jistě znáš třeba »Gabru a Málinku«, »Tygříka
Vasku« nebo »Poctivého Abe«. Jsem redaktorem této knihovny -- to jest
člověkem, který musí do roka přečíst hromadu rukopisů, které mu
posílají spisovatelé, musí z té hromady vybrat ty nejkrásnější, potom
dát namalovat obrázky a bůhvíco ještě. Zkrátka mám s knihami
starosti, že bys ani nevěřil.

Ale musím se přiznat, že to dělám rád! Říkám si, že je to přece jen
hezké, připravovat krásné knihy pro české hochy a děvčata. Jen bych
si rád s malými čtenáři někdy povykládal, abych poznal, zdali se jim
knihy opravdu líbí, co se jim líbí nejvíc, co říkají obrázkům, jaké
knihy by ještě chtěli číst, a tak dále.

Co kdybys mi o tom napsal! Buď sám, nebo všichni dohromady ve škole.
To bych měl radost! Udělej to, ano? Adresa se musí napsat tak:
Vydavatelskému odboru ÚSJU v Brně, Dvořákova 1. Pro redaktora Jitra.

Těším se na Tvůj dopis a srdečně Tě pozdravuji.

  REDAKTOR JITRA.

Děvčata prosím, aby se na mne nehněvala, že jsem napsal svůj dopis
jen v mužském rodě. Platí také pro ně, toť se ví! Já za to nemohu, že
není žádný rod obojetný!


RUSKÁ KNIHOVNA IX.

SPISY

FEDORA MICHAJLOVIČE DOSTOJEVSKÉHO.

Překlad rediguje

JAROMÍR HRUBÝ

Svazek I.

ZÁPISKY Z MRTVÉHO DOMU.

Přeložil H. JAROŠ.

V PRAZE 1891.

Tiskem a nákladem J. Otty.

ČÁST PRVÁ.

ÚVOD.

V dalekých krajích Sibiře, uprostřed stepí, hor a
neproniknutelných lesů vyskytují se zřídka malinká města s jedním
nebo nanejvýš se dvěma tisíci obyvatelů, dřevěná to, neúhledná
města se dvěma chrámy, jedním ve městě, druhým na hřbitově, a
podobná více k slušné vesnici pod Moskvou než k městu. Bývají
obyčejně hojně opatřena policejními hejtmany, komisary a
ostatními podřízenými policejními dozorci. V Sibiři vůbec přes
to, že je tam zima. jsou úřady neobyčejně teploučké. Lid tamní je
prostý, nenačichlý liberálností; pořádky staré, pevné, staletími
posvěcené. Úředníky, kteří právem hrají úlohu sibiřské šlechty,
jsou buď tuzemci, zakořenělí Sibiřáci, anebo rodáci z evropského
Ruska, zejména hlavních měst, kteří se dali přivábiti přídavkem k
služnému, dvojnásobnou náhradou cestovného a svůdnými nadějemi do
budoucna. Ti z nich, kteří umějí řešiti hádanku života, zůstávají
skoro všichni v Sibiři, rádi se v ní usazují a zapouštějí pevně
kořeny. Za to později nesou bohaté a sladké ovoce. Jiné však,
lidi to lehkomyslné, kteří neumějí řešiti hádanku života, Sibiř
brzy omrzí a před nimi vzniká tesklivá otázka: Proč jen sem
přijeli? Nemohou se dočkati, kdy vyprší zákonitá lhůta úředního
pobytu v Sibiři, totiž tři léta, a jakmile uplynula, ihned se
namáhají, aby byli převedeni na jiné místo, vracejí se do své
otčiny, spílají Sibiři a tropí si z ní žerty. Avšak neprávem: v
Sibiři může býti člověk blaženě živ nejen jako úředník, nýbrž i
vzhledem k mnohým jiným okolnostem. Podnebí jest výtečné; je tam
mnoho neobyčejně bohatých a pohostinných obchodníků; mnoho
nevšedně zámožných jinorodců. Dívky kvetou růžemi a jsou
svrchovaně mravny. Pernatá zvěř lítá po ulicích a sama přiletuje
k lovci. Šampaňského vypije se tak mnoho, že neuvěříte. Kaviár je
ku podivu. Úroda v některých místnostech přináší patnáct zrn z
jednoho... Vůbec země požehnaná. Jest pouze zapotřebí, aby jí
člověk uměl užiti. A v Sibiři jí užívati umějí.

V jednom z takových veselých, sebou spokojených městeček s
roztomilým obyvatelstvem, jehož památka nevymizí z mého srdce,
setkal jsem se s Alexandrem Petrovičem Gorjančikovem, tamním
osadníkem, rodilým šlechticem a statkářem z evropského Ruska,
odkudž pro vraždu své ženy byl odeslán na Sibiř, kde konal nucené
práce jako trestanec druhé třídy, a když uplynula zákonem mu
vyměřená desetiletá lhůta trestu, stal se osadníkem ve městečku
K., kdež pokorně a tiše trávil ostatek svého života. Domovské
právo měl vlastně v jedné volosti*), sousedící s městem, ale
bydlel ve městě, kde se mu naskytovala možnost, opatřiti si
třebas jen skrovnou výživu vyučováním dětí. V sibiřských městech
často se setkáte s učiteli, bývalými trestanci; jimi nepovrhují.
Vyučují hlavně francouzskému jazyku, bez něhož se člověk neobejde
v běhu života, o němž by však bez nich ve vzdálených krajích
Sibiře neměli ani ponětí.

Poprvé jsem se setkal s Alexandrem Petrovičem v domě jistého
starého, zasloužilého a pohostinného úředníka Ivana Ivanoviče
Gvozdikova, jenž měl pět velice nadějných dcer různého stáří.
Alexandr Petrovič jim dával hodiny čtyřikrát za týden, po třiceti
kopejkách stříbra za hodinu. Jeho zevnějšek obrátil k sobě mou
pozornost. Byl to neobyčejně bledý, hubený člověk, ještě ne
starý, asi třicetipětiletý, malinký a slaboučký. Oblečen býval
vždycky velmi čistě po evropsku. Dali-li jste se s ním do řeči,
hleděl na vás ne-

*) Volostí slově venkovský, do jisté míry samosprávný okrsek, s
voleným starostou a vlastním, voleným soudem, pod jehož pravomoc
spadají však jen členové selských obcí.

obyčejně upřeně a pozorně, s přísnou zdvořilostí vyslechl každé
vaše slovo, jako by se snažil, vmysliti se v jeho smysl, jako
byste mu svou otázkou byli dali hádanku, anebo se chcete
dopátrati některého jeho tajemství; pak teprv odpovídal jasně a
krátce, ale s takovým důrazem na každém slově své odpovědi, že se
vás najednou — bůh ví proč -zmocnil nepříjemný pocit a konečně
jste byli sami rádi, že je rozhovor skončen. Vyptal jsem se na
něho hned tehdy Ivana Ivanoviče a dověděl jsem se, že Gorjančikov
vede bezúhonný, mravný život, sice by ho Ivan Ivanovič nevzal za
učitele ke svým dcerám; ale že se hrozně straní společnosti, před
každým se schovává, je neobyčejně učený, mnoho čte, ale mluví
velice málo a vůbec že je dosti obtížno dáti se s ním do řeči.
Někteří tvrdili, že je jistě blázen, ačkoli připouštěli zároveň,
že to ve skutečnosti není hrubě důležitá vada, že mnozí z
poctivých sousedů městečka jsou hotovi prokazovati všemožnou
laskavost Alexandru Petroviči, že by dokonce mohl být i
užitečným, že by na příklad mohl spisovati prosebné listy.
Domýšleli se, že musí míti v Rusku slušné příbuzenstvo, snad
dokonce i lidi, mající značný vliv, ale věděli, že od té chvíle,
co byl odsouzen k deportaci, přetrhl rozhodně všeliké s nimi
spojení — slovem, že si sám škodí. Kromě toho všichni u nás znali
jeho historii, věděli, že zabil svou ženu hned v prvním roce
svého manželství, že ji zabil ze žárlivosti a sám se udal, což
bylo značně polehčující okolností při vyměření trestu. Na podobné
přestupky pohlíží se vždycky jako na neštěstí, hodné politování.
Ale přes to přese všechno podivín se důsledně stranil všech a
přicházel mezi lidi výhradně jen dávat hodiny.

Z prva jsem si ho hrubě nevšímal, ale pomálu — nevím ani, proč —
počal mne zajímati. Vězelo v něm cosi záhadného. Abychom se spolu
rozhovořili, na to nebylo ani pomyšlení. Ovšem na mé otázky
odpovídal vždycky, ba zdálo se při tom, jako by to pokládal za
svou nejpřednější povinnost. Ale když jsem vyslechl jeho
odpovědi, zdávalo se mi nevhodným dále ho vyslýchati. Kromě toho
po každé takové rozprávce bylo viděti na jeho tváři jakési
strádání a únavu. Vzpomínám si, jak jsem šel s ním kdysi v
překrásný letní večer od Ivana Ivanovice. Náhle mne napadlo,
abych ho pozval na chvilenku k sobě, že si vykouříme po
papirosce. Nemohu vám vylíčiti, jaký úžas se vyjádřil na jeho
tváři; jako by hlavu ztratil, počal mumlati jakási nesouvislá
slova, pojednou vzhlédl na mne pln hněvu a dal se na útek v
opačnou stranu. Já byl celý udiven.

Od té doby, kdykoli se setkal se mnou, pohlížel na mne pokaždé
jako by ulekán. Ale nedal jsem si pokoje ; mne vábilo cosi k němu
a za měsíc pro nic za nic zašel jsem sám ke Gorjančikovu. Můj
krok byl ovšem hloupý a bezohledný. Měl byt na samém kraji města
u staré měšťanky, která měla souchotinami nemocnou dceru, a ta
zas nemanželskou dcerku, asi desetiletou, hezounkou a veselou
holčičku. Alexandr Petrovič seděl podle ní a učil ji čisti v tu
chvíli, když jsem k němu vešel. Když mne spatřil, upadl do
takových rozpaků, jako bych ho byl přistihl při nějakém
přestupku. Pozbyl úplně rozvahy, vyskočil se sedadla a pohlížel
na mne vytřeštěnýma očima. Ale konečně jsme usedli; sledoval
upřeně každý můj pohled, jako by v každém z nich podezříval
jakýsi zvláštní tajemný smysl. Dovtípil jsem se, že je
podezřívavý až do šílenosti. Hleděl na mne s nenávistí, div že se
neptal: „Nu, brzy-li potáhneš odtud?" Dal jsem se s ním do řeči o
našem městečku, o tehdejších novinkách. On se zamlčoval a
dopáleně se ušklíbal. Vyšlo na jevo, že nejen neznal zcela
obyčejných, celému městu známých novinek, ale ani si nepřál jich
zvěděti. Promluvil jsem tedy o našem kraji, o jeho potřebách; ale
on mne poslouchal mlčky a tak mně podivně hleděl do očí, že jsem
se konečně zastyděl, co to s ním mluvím. Při tom div jsem ho
nerozdráždil novými knihami a žurnály; měl jsem je v rukou, jda
právě s pošty, a nabízel jsem mu je ještě nerozřezané. Vrhl na ně
lačný pohled, ale okamžitě změnil úmysl a zamítl nabídku,
vymlouvaje se, že nemá času. Konečně jsem se mu poroučel a
vycházeje ze dveří pocítil jsem, že mně spadlo se srdce jakési
nesnesitelné břímě. Pocítil jsem stud a zdálo se mi nad míru
hloupým, vnucovati se člověku, jenž si učinil právě nejhlavnějším
úkolem životním uschovati se co možná nejdále ode všeho světa.
Ale již se stalo. Vzpomínám si, že jsem knih v jeho bytě ani
nespozoroval, a že tedy nebyla pravdivou pověst, že mnoho čte.
Ale asi dvakrát, když jsem jel náhodou velmi pozdě v noci okolo
jeho oken, spozoroval jsem v nich světlo. Co tedy dělal, sedě v
noci do svitání ? Nepsal něco? A psal-li, tedy co asi?

Okolnosti zavinily, že jsem odejel na tři měsíce z našeho
městečka. Když jsem se vrátil — bylo to v zimě — dověděl jsem se,
že Alexandr Petrovič zemřel zcela osamělý, že ani lékaře k sobě
ani jednou nepovolal. Ve městě na něho skoro už zapomněli. Byt
jeho byl prázdný. Bez meškání jsem se seznámil s domácí
nebožtíkovou, maje v úmyslu vyzvěděti od ní, čím se to zabýval
její nájemník, a nepsal-li čeho ? Za dvacetník mně přinesla plnou
škatuli papírů, jež zbyly po nebožtíkovi. Stařena se při tom
přiznala, že dva sešitky už zničila. Byla to zasmušilá, zamlklá
stařena, od níž těžko bylo se dověděti čeho kloudného. O svém
nájemníku nemohla mně pověděti ničeho zvláště nového. Dle její
výpovědí nedělal skoro nikdy nic, po celé měsíce neotevřel knihy
a nevzal péra do ruky. Za to celé noci chodil po světnici a stále
o něčem přemýšlel, ba časem i rozmlouval sám s sebou. Měl velice
rád její vnučku Káťu, byl k ní pln laskavosti zejména od té doby,
co se dověděl, že jí říkají Káťa; na den sv. Kateřiny každý rok
chodil sloužit za kohosi panichidu. Hostí nemohl vystát; z domu
vycházel pouze na hodiny; mračíval se i na ni, na stařenu, když
přicházela jednou týdně aspoň trochu poklidit v jeho světnici, a
nepromluvil s ní za celá tři léta skoro ani slova.

Optal jsem se Kátě, pamatuje-li se na svého učitele? Pohlédla na
mne mlčky, odvrátila se ke stěně a dala se do pláče. Mohl tedy
podivný ten člověk vnuknouti aspoň někomu lásku k sobě.

Vzal jsem s sebou jeho papíry a po celý den jsem je rozebíral.
Tři čtvrtiny oněch papírů byly bezvýznamné, holé útržky, anebo
žákovská cvičení v pravopise dle předložek. Ale byl mezi nimi
jeden sešit dosti obsáhlý, drobně popsaný a nedokončený, snad
samým pisatelem pohozený a potom zapomenutý. Bylo to líčení — ač
nesouvislé — desetiletého života, stráveného Alexandrem
Petrovičem ve trestnici. Líčení to bylo místy promícháno jakýmisi
podivnými, hroznými vzpomínkami, vrženými na papír nerovně,
křečovitě, jako by z přinucení.

Několikrát jsem znova přečítal ony úryvky, a nabyl jsem skoro
přesvědčení, že byly psány v šílenosti. Ale zápisky trestancovy —
„Scény z mrtvého domu", jak sám je pokřtil na jednom místě svého
rukopisu, zdály se mi ne zcela nezajímavými. Zcela nový, až dotud
mne nepovědomý svět, nápadnost některých událostí, některé
zvláštní poznámky o ztracených lidech upoutaly mne, tak že jsem
ledaco přečetl s dychtivostí. Rozumí se, že se mohu mýliti. Ale
podávám zde všechny hlavy; ať soudí obecenstvo...

I.

MRTVÝ DŮM.

Trestnice naše stála na kraji pevnosti u samého pevnostního
náspu. Pohlédne-li časem člověk skrze štěrbinu ve plotě na boží
svět, nespatři-li tam něco nového, uvidí všeho všudy proužek
oblohy, pak vysoký, ze země nasypaný val, porostlý buřením, a po
valu sem tam ve dne v noci se procházejí stráže. A tu napadne
člověku, že minou celá léta a opět se přijde podívat štěrbinou ve
plotě a opět uvidí tentýž val, tytéž stráže a tentýž uzounký
proužek nebe — ne toho nebe, jež se klene nad trestnicí, nýbrž
jiného, dalekého, volného nebe. Představte si veliký dvůr, v
podobě nepravidelného šestiúhelníku, dvě stě kroků dlouhý, půl
druhého sta kroků široký, celý kolkolem ohrazený vysokým týnem,
to jest plotem z vysokých břeven, stojmo zakopaných hluboko do
země, těsně k sobě přiléhajících svými boky, upevněných příčními
plaňkami a nahoře přiostřených: toť vnější ohrada trestnice. V
jedné stěně ohrady jsou upravena pevná vrata vždy uzavřená,
vždycky — ve dne i v noci — hlídaná strážemi. Otvírala se jen na
daný rozkaz, aby propustila trestance, jdoucí na práci. Za těmi
vraty byl světlý, svobodný svět; tam žili lidé jako všude. Ale
zde, uvnitř ohrady měli o onom světě představy takové, jako o
nějaké nesplnitelné pohádce. Zde byl svůj zvláštní svět, jenž
neměl nikde nic sobě podobného; zde byly své zvláštní zákony, své
obleky, své mravy a obyčeje, a za živa mrtvý dům; život, jako
nikde jinde, a též lidé zvláštní. A právě tento zvláštní kout
hodlám popsati.

Vstoupíte-li do ohrady, spatříte v ní několik budov. Po obou
stranách širokého vnitřního dvora táhnou se dvě dlouhá, přízemní
stavení, sroubená ze dřeva. To jsou kasárny. V nich bydlí
trestanci, rozdělení dle trestů. Dále v pozadí ohrady ještě jedno
takové stavení: je to kuchyně, rozdělená pro dvě skupiny. Dále
ještě jedno stavení, kde jsou pod společnou střechou umístěny
sklepy, sýpky a kůlny. Prostředek dvora je prázdný a tvoří rovné,
dosti rozsáhlé prostranství. Zde se trestanci staví do řad,
provádí se kontrola a vyvolávají se jména ráno, v poledne a
večer, někdy však ještě mimo to několikrát za den, podle toho,
jak jsou stráže podezřívavé a jak umějí rychle počítati. Kolkolem
mezi budovami a plotem zůstává ještě dosti veliké prostranství.
Zde v zadu za budovami procházívají se rádi za doby odpočinku
někteří z vězňů, kteří nemilují společnosti a jsou povahy
zasmušilejší; chráněni před cizími zraky obírají se svými
myšlénkami. Setkal-li jsem se s některými z nich za takové
procházky, pozoroval jsem se zálibou jich zasmušilé, znamenané
tváře, a hleděl jsem uhodnouti, o čem asi přemýšlejí. Byl mezi
nimi jeden deportovaný, jehož zamilovaným zaměstnáním za svobodné
chvíle bylo počítati břevna. Bylo jich na půl druhého tisíce, a
všechna je měl spočítána i poznamenána. Každé břevno mu znamenalo
jeden den; každodenně vynechával jedno břevno a takovým způsobem
dle množství zbývajících břeven mohl názorně poznati, kolik dní
mu ještě zbývá zůstávati v trestnici, než vyprší lhůta jeho
nucené práce. Míval vždy nelíčenou radost, když se přiblížil ke
konci některé strany šestiúhelníka. Zbývalo mu čekati ještě mnoho
let; ale v trestnici měl dosti.času, aby se naučil trpělivosti.

Viděl jsem kdysi, jak se loučil se soudruhy jeden trestanec, jenž
strávil v káznici dvacet let a konečně odcházel na svobodu. Byli
lidé, kteří se pamatovali, jak poprvé vstoupil do trestnice
mladý, bezstarostný, nedbající ani svého zločinu, ani svého
trestu. A odcházel šedým starcem, s tváří zasmušilou a
truchlivou. Mlčky obešel všech šest našich kasáren. Když vstoupil
do kasárny, poznamenal se křížem směrem k svatým obrazům, a pak
se hluboko, až po pás poklonil soudruhům, žádaje na nich, aby
zapomněli, učinil-li jim co zlého.

Také si vzpomínám, jak kdysi jednoho vězně, někdy zámožného
sibiřského sedláka, zavolali jednou pod večer ke vratům. Před půl
rokem obdržel zprávu, že bývalá jeho žena se vdala a těžce se
proto zarmoutil. A nyní sama ona zajela ke trestnici, dala ho
zavolati a podala mu almužnu. Pohovořili spolu dvě minuty, oba si
poplakali a rozloučili se na věky. Viděl jsem jeho tvář, když se
vracel do kasárny... Ano, v tom místě bylo možná naučiti se
trpělivosti.

Když se smrákalo, všechny nás odváděli do kasáren, kde nás
zavírali na celou noc. Bylo mně vždy těžko vraceti se ze dvora do
naší kasárny. Byla to dlouhá, nízká, dusná síň, mdle osvětlená
lojovými svícemi, s obtížným, dusivým zápachem. Nechápu nyní, jak
jsem v ní strávil deset let. Na narách*) měl jsem svá tři prkna:
to bylo celé moje místo. Na těchto narách bylo jen v naší
světnici umístěno třicet lidí. V zimě zavíralo se záhy. Trvávalo
čtyry hodiny, než všichni usnuli. Před tím hluk, křik, chechtot,
nadávky, řinkot řetězů, dým, smrad, oholené hlavy, cejchované
tváře, hadrovité šaty, všechno osypané nadávkami, zdarebačené...
ano, tuhý má člověk život! Člověk jest bytost ke všemu
přivykající a myslím, to právě že jest nejlepší jeho definice.

Bylo nás v trestnici celkem dvě stě padesát osob — počet ten se
skoro neměnil. Jedni přicházeli, druhým vyšla lhůta i odcházeli,
třetí umírali. A co tu bylo za lidi! Myslím, že tu měla své
zástupce každá gubernie, každá oblasť celého Ruska. Byli mezi
trestanci jinorodci, bylo i několik horalů z Kavkazu, Vše to se
dělilo podle velikosti zločinů a následovně i podle počtu let,
přisouzených za zločin. Možno se domýšleti, že není na světě
zločinu, aby zde nebyl mel svého zástupce. Hlavní element všeho
obyvatelstva káznice tvořili deportovaní trestanci stavu
občanského, po

*) Nary jsou nevysoké, prkny pobité lešení, na němž spí
trestanci.

rusky ssylno kátoržnyje *), jež vězňové nazývali naivně „silně
kátoržnými". Byli to zločinci úplně zbavení všech občanských
práv, úlomky odříznuté od lidské společnosti, s vypáleným
znamením na čele pro věčnou památku na jejich zavržení. Posýlali
je do trestnice na lhůtu od osmi do dvanácti let, a pak je
rozesýlali po sibiřských okresích, kde jim bylo na vždy se
usaditi.

Byli tu i zločinci stavu vojenského, nezbavení na vždy práv
občanských, jako vůbec ve vojenských trestnicích na pevnostech.
Přicházeli k nám na krátkou dobu, a když jim vypršela lhůta,
vraceli se tam, odkud přišli, totiž do vojska k sibiřským řadovým
praporům. Mnozí z nich skoro v zápětí přicházeli nazpět do
trestnice za nová těžká provinění, ale ne již na krátko, nýbrž na
dvacet let. Tento oddíl se jmenoval „stálým". Ale ani „stálí"
nebyli ještě zbaveni dokonce všech občanských práv.

Byl však na konci ještě jeden zvláštní oddíl nejstraš-nějsích
zločinců, zejmena stavu vojenského, a sice dosti četný. Jmenoval
se „zvláštním oddělením". Z celého Ruska odesýlali sem zločince.
Sami se domýšleli, že jsou odsouzeni do smrti; nevěděli na jakou
lhůtu jsou odsouzeni k nuceným pracím. Dle zákona měly se jim
dávati dvojnásobné a trojnásobné úkoly při práci. V trestnici
byli jen dočasně, dokud se nezřídí v Sibiři nové, mnohem tužší
káznice. „Vy jste na lhůtu a my z káznice do káznice," říkávali
druhým vězňům. Dověděl jsem se později, že tento druh trestanců
byl zrušen. Mimo to v naší trestnici odstraněna i civilní správa
a všichni trestanci vřaděni do jedné společné vojenské vězeňské
roty. Rozumí se, že zároveň ustanovena i jiná správa, totiž
vojenská. Budu tedy líčiti staré doby, události dávno minulé a
zaniklé ...

Dávno to bylo všechno; připadá mně to všechno nyní jako ve snu.
Pamatuji se, jak jsem vstoupil do trestnice. Bylo to podvečer v
prosinci. Smrákalo se již ; lid se vracel

*) Kátorga znamená nucenou práci v trestnici, ssylný —
deportovaný od slov ssylať odesýlati.

z práce. Chystali se ke kontrole. Poddůstojník s dlouhými kníry
otevřel mne konečně dvéře toho podivného domu, v němž jsem měl
stráviti tolik let, z něhož jsem si mel odnésti množství takových
dojmů, o nichž, kdybych jich nebyl zakusil ve skutečnosti, nebyl
bych si mohl učiniti ani přibližného ponětí. Na příklad, nemohl
bych si nikterak představiti, co je v tom strašného a trapného,
že po celých deset let svého vězeni nebudu ani jednou ani na
okamžik sám? Na práci vždycky pod dozorem vojenského průvodu,
doma se dvěma sty soudruhů a ani jednou — ani jednou sám!
Ostatně, kdyby bylo jenom toto, k čemu mně bylo přivykati!

Byli zde vrahové z nešťastné náhody a vrahové ze řemesla, lupiči
a vůdcové lupičů. Byli tu prostí darebové a tuláci — osoby, jichž
řemeslem bylo, dostati se k penězům, a jiné, jimž šlo jen o to,
aby se najedly. Byli i takoví, o nichž by těžko bylo rozhodnouti,
zač jen se mohli dostati sem? A zatím každý měl svou historii,
smutnou a těžkou, jako třeštění hlavy po včerejším opojení. O své
minulosti rozmlouvali vůbec málo, neradi vypravovali a snažili se
patrně nepřemýšleti o minulosti. Znal jsem mezi nimi i vrahy,
kteří se nikdy nezamyslili a tak byli veselí, že bylo možno se
sázeti, že jim svědomí nečiní nikdy výčitek. Ale byly tu i osoby
zasmušilé, skoro vždycky zamlklé. Svůj životopis vůbec zřídka kdo
vypravoval a zvědavost nebyla jaksi v modě, nebyla zvykem,
nezdála se slušnou Leda že se tu nebo tam dá někdo z dlouhé
chvíle do vypravování a druhý chladnokrevně a zasmušile
poslouchá. Překvapiti zde nemohl nikdo nikoho. „My jsme lidé
grámotní!" říkávali často s jakousi podivnou samolibostí. Napadá
mne, jak kdysi jeden lupič, nachmeliv se (v káznici bylo někdy
možno se napiti) počal vypravovati, jak zavraždil nožem
pětiletého chlapce; jak ho z prva přilákal hračkou, zavedl do
jakési prázdné kůlny, a tam jak ho zavraždil. Celá síň, jež se až
dosud smála jeho vtipům, dala se do křiku jako jedním hlasem, a
zlosyn byl přinucen, aby umlk'. Nedali se trestanci do křiku z
ošklivosti před jeho skutkem, nýbrž jen tak, protože nebylo třeba
mluviti o tom, protože není obyčejem mluviti o tom.

Dodávám při té příležitosti, že oni lidé byli vskutku grámotní, a
sice ne v přeneseném, nýbrž v doslovném slova smyslu. Jistě více
než polovina z nich uměli číst a psáti. Na kterém jiném místě,
kde se ruský lid shromažďuje ve velkých massách, mohli byste
odděliti od něho zástup dvou set padesáti osob, aby polovice jich
byla grámotných? Slyšel jsem později, že kdosi počal z podobných
dát sestavovati důsledek, že grámotnost je zhoubou pro lid. To je
nesprávné! Zde působí zcela jiné příčiny, ačkoli nelze
nesouhlasiti, že grámotnost rozvíjí v lidu odvahu. Ale to přece
není chybou!

Jednotlivé druhy trestanců lišily se oblekem. Jedni měli polovinu
kazajky tmavohnědou a druhou šedou; podobně i na spodkách jedna
nohavice šedá, druhá tmavohnědá. Kdysi na práci přišlo k nám
trestancům děvčátko, jež přineslo na prodej preclíky, dlouho se
na mne dívalo a najednou se dalo do smíchu: „Ach, to je hloupé !"
vykřikla; „i šedého sukna se nedostalo, i černého sukna se
nedostalo !" Někteří měli celou kazajku pouze ze šedého sukna; za
to rukávy měli tmavohnědé. Hlavu také holili různými způsoby;
jedněm oholili půl hlavy od předu do zadu, druhým napříč hlavy.

Na první pohled bylo možno pozorovati jakousi nápadnou shodnost v
celé té podivuhodné rodině. I nejoriginálnější osobnosti, jež
nevolky ovládaly druhé, i ty se snažily, jak by si přisvojily
společný ton celé trestnice. Celkem mohu říci, že všechen ten lid
— vyjma několik nečetných, nevyčerpatelně veselých lidí, začež se
jim dostávalo všeobecného opovržení — byl lid zasmušilý,
závistný, ješitný, vychloubavý, urážlivý a u vysoké míře dbalý
formálnosti. Umění ničemu se nediviti bylo největší ctností.
Všichni trpěli manií, jak se chovati na zevnějšek. Ale nezřídka
nejvypínavější vzezření přecházelo bystrotou blesku ve
svrchovanou malomyslnost. Bylo mezi nimi vskutku několik v pravdě
mohutných lidí; ti se chovali prostě a nepřetvařovali se. Ale
divná věc! Z těchto opravdu mohutných lidí několik bylo z míry
ješitných, tak že ješitnost jich přecházela v chorobu. Vůbec
ješitnost, zevnějšek, byly hlavní věcí. Většina byla mravně
zkažena a strašně podlá. Klevetám a pomluvám nebylo konce: to
bylo peklo, svrchované peklo. Ale proti domácím pravidlům a
přijatým zvykům trestnice nikdo si nedovolil se vzpouzeti;
všichni se jim podřizovali. Vyskytovaly se povahy, ostře od
druhých se lišící, těžko a jen s namáháním se podřizující, ale
přece se podřizovaly. Přicházeli do trestnice lidé, kteří si přes
příliš dovolili, kteří přes příliš vybočili na svobodě z míry,
tak že i zločiny své páchali na konci jako by ne sami, jako by
sami nevěděli proč, jako v horečce a mrákotách; často z
ješitnosti, podrážděné do nejvyšší míry. Ale u nás je ihned
zkrotili, třebas někteří z nich, než přišli do káznice, bývali
hrůzou celých vsí a měst. Nováček, rozhlédnuv se kolem sebe,
poznal ihned, že se dostal jinam, než kam chtěl, tady že nikoho
nepřekvapí, a nepozorovaně krotnul a přizpůsoboval se obecnému
tonu.

Tento obecný ton záležel na zevnějšek z jakési zvláštní osobní
vážnosti, jíž byl proniknut div ne každý chovanec trestnice.
Zrovna jako by název trestance, odsouzence byl skutečně nějakou
úřední hodností a sice čestnou hodností! O studu a lítosti ani
potuchy! Ostatně pozorovala se i jakási vnější zkroušenost, tak
říkaje oficiální, jakési klidné mudrování,: „Jsme lidé ztracení,"
říkávali; „neuměli jsme býti živi na svobodě, musíme nyní běhati
zelenou ulici, počítati řady." — „Otce, matky jsme neposlouchali,
nyní musíme poslouchati kůži na bubnu." — „Nechtěl jsi šíti
zlatem, tluc nyní kamení kladivem."

Vše to se pronášelo často buď jako mravoučná průpovídka, buď ve
způsobě pořekadla nebo navyklého úsloví, ale nikdy opravdově.
Byla to jen samá slova. Pochybuju, aby se byl jediný z nich v
duchu přiznával, že jednal nezákonně. Ať se opováží někdo mimo
spoluvězně vyčisti trestanci jeho přestupek (ačkoliv — řeknu
mimochodem — není zvykem Rusů, dělati výčitky zločincům!). Osopí
se na něho a nadávkám nebude konce. A co za mistry byli všichni v
nadávání! Spílali si rafinovaně, umělecky. Spílání přivedli na
stupeň vědy. Snahou jejich bylo dopáliti ne urážlivým slovem,
nýbrž spíše urážlivým smyslem, duchem, ideí, a to je
rafinovanější, jedovatější. Neumlkající hádky rozvíjely ještě
více tuto vědu mezi nimi. Všechen ten lid pracoval ve stínu
hrozící hole, byl tedy vlastně nezaměstnaný a proto se mravně
kazil; nepřišel-li kdo už mravně zkaženým, tedy se zkazil v
káznici. Shromáždili se sem všichni nikoli po své vůli; všichni
si byli na vzájem cizí.

„Čert troje lápti roztrhal, než nás sebral do jedné hromady!"
říkávali sami o sobě; a proto pomluvy, uskoky, babské klevety,
závist, sváry a hněvy bývaly vždy na prvním místě v onom zcela
neobyčejném životě. Žádná baba není s to, aby byla tak babskou,
jako někteří z oněch lotrů. Opakuju, že i mezi nimi bylo několik
mohutných osobností, charakterů, zvyklých po celý svůj život
lámat a poroučet, otužilých a nebojácných. K nim se nevolky
chovali s úctou; sami pak oni, ač velmi často žárlivi na svou
slávu, celkem se snažili, aby nebyli ostatním na obtíž; do
marných hádek se nepouštěli, chovali se neobyčejné vážně, byli
rozvážliví a vždycky skoro poslušní trestnické správy — nikoliv
proto, že by poslušnost byla jich principem, že by ji uznávali za
svou povinnost, nýbrž jen tak, jako by se byli o to smluvili s
úřadem, seznavše plynoucí odtud vzájemnou výhodu. Ostatně s nimi
jednali opatrně. Připomínám si, jak kdysi jednoho z takových
trestanců, člověka odhodlaného a neznajícího bázně, známého
představeným pro své zvířecí náklonnosti, zavolali pro jakýsi
přestupek ku potrestání. Byl letní den, doba po práci. Štábní
důstojník, nejbližší a bezprostřední představený trestnice,
přijel sám na strážnici, jež se nalézala podle samých našich
vrat, aby byl přítomen při trestu. Tento major byl jakousi
fatální bytostí pro vězně; přivedl je tak daleko, že se před ním
třásli. Byl až nerozumně přísný, „sápal se na lidi," jak se
vyjadřovali trestanci. Nejvíce se na něm báli jeho pronikavého,
rysího pohledu, před nímž nebylo lze ničeho zatajiti. Viděl
všechno, třeba se ani nedíval. Jakmile vstoupil do trestnice,
věděl už, co se děje na druhém konci její. Trestanci ho jmenovali
osmiokým. Systém jeho byl však chybný. On jen zlil beztoho už
rozezlené lidi svým zběsilým, krutým jednáním, a kdyby neměl nad
sebou velitele, člověka šlechetného a rozvážného, tu a tam
krotícího jeho divoké nápady, byl by způsobil mnohé neštěstí svou
správou. Nechápu, jak mohl zůstati až do konce bez úrazu; do
výslužby vstoupil živ a zdráv. Ovšem bylo zavedeno proti němu
vyšetřování.

Trestanec zbledl, když ho vyvolali. Obyčejně lehal mlčky a
odhodlaně na lavici pod metlu, mlčky trpěl trest a vstávaje po
výprasku se otřásl a chladnokrevně jako filosof pohlížel na
nehodu, jež ho postihla. S ním jednali ostatně vždycky opatrně.
Ale tentokrát se, nevím z jaké příčiny, pokládal za nevinna.
Zbledl a tajně, takže stráž toho nespozorovala, zastrčil si za
rukáv ostrý anglický knejp. Nože a všeliké jiné ostré nástroje
byly v trestnici hrozně zapovězeny. Prohlídky byly časté,
neočekávané a bez žertů, tresty kruté. Ale protože, zachce-li se
zloději něco zvláště dobře schovati, nikdy se to u něho
nenalezne, proto, poněvadž nože a jiné nástroje byly v trestnici
nevyhnutelně nutny, nacházely se přese všechny prohlídky stále v
držení trestanců. A když se i podařilo je skonfiskovati, ihned si
opatřovali jiné.

Celá trestnice se rozeběhla ke plotu a s tlukoucím srdcem
pohlížela skulinami mezi břevny. Všichni věděli, že Petrov
tentokrát nelehne dobrovolně na lavici a po majorovi že je veta.
Ale v nejrozhodnější okamžik náš major sedl na drožku a odejel,
poručiv vykonání trestu jinému důstojníkovi. „Sám bůh ho spasil!"
tvrdili potom vězňové. A co se týče Petrova, snesl trest zcela
klidně. Jeho vztek minul, jakmile odejel major.

Trestanec poslouchá a pokořuje se do jisté míry; ale jsou meze,
jež se nemají překračovati. A když už o tom mluvím: nemůže býti
nic zajímavějšího nad ony podivné výbuchy netrpělivosti a
svéhlavosti. Často trpí člověk několik let, pokořuje se, snáší
nejkrutější tresty a náhle to v něm propukne při nějaké
malichernosti, při nějaké hlouposti, jež by nestála ani za řeč.
Hledě s jiného stanoviska, možno takové jednání nazvati
šílenstvím. A vskutku to bývá.

Pravil jsem již, že jsem v prodlení několika let ne-spozoroval
mezi oněmi lidmi ani sebe menšího příznaku lítosti, ani sebe
menší stopy, že by je tísnily vzpomínky o jejich zločinech, a že
největší část z nich má v duchu jednání své za úplně správné. To
je faktum. Ovšem ješitnost, špatné příklady, snaha, zdáti se
junákem a lživý stud bývají často toho příčinou. Avšak naproti
tomu kdo se osmělí tvrditi, že prozkoumal hlubiny oněch
ztracených srdcí a přečetl v nich vše to, co tam uschováno před
celým světem ? Bylo by však přece za tolik let možno zpozorovati
aspoň něco, zadržeti, zachytiti v oněch srdcích aspoň sebe menší
črtu, jež by nasvědčovala jejich vniterné trýzni, jejich mukám.
Ale to se nestalo, ani jednou nestalo. Ano, zdá se, že s
dosavadních, hotových už hledisek není možno postihnouti smysl
zločinu a že filosofie jeho jest trochu obtížnější, než se za to
má. Trestnice a soustava nucených prací zločince ovšem nenapraví;
jimi se zločinec pouze trestá a obecenstvu se poskytuje ochrana
od dalších útoků zločincových na jeho bezpečnost. V zločinci
samém budí trestnice a nejnamáhavější nucená práce pouze
nenávist, touhu po zapovězených rozkošech a strašnou
lehkomyslnost. Ale jsem pevně přesvědčen, že proslulá soustava
samovazby dostihuje jen klamného, pochybeného, vnějšího cíle.
Vyssává životní šťávy z člověka, zbavuje duši jeho sebevědomé
činnosti, oslabuje ji, děsí ji a potom vydává mravně vyschlou,
napolo rozumu zbavenou mumii za vzor polepšení a lítosti.
Zločinec, jenž povstal proti společnosti lidské, ovšem ji
nenávidí a o sobě skoro vždycky se domnívá, že má pravdu, kdežto
vinníkem je lidská společnost. Za to už vytrpěl od ní trest a tím
se pokládá skoro za ospravedlněného, vyrovnaného.

Mohlo by se míti za to, že pohlíží-li se tak na věc, nezbude na
konec nic jiného, nežli dáti samému zločinci za pravdu. Ale ať si
hledí kdo na zločin s jakéhokoli stanoviska, přece všichni budou
souhlasiti v tom, že jsou takové zločiny, které se vždy a všude
dle všech možných zákonů od samého počátku světa počítají bez
odporu za zločin a budou za zločin počítány dotud, pokud člověk
zůstane člověkem. Pouze v trestnici bylo mně slyšeti řeči o
nejstrašnějších, o nejnepřirozenějších skutcích, o nejděsnějších
vraždách, vypravované s neúmorným, dětsky veselým smíchem.

Zvláště mi nevychází z paměti jistý otcovrah. Byl rodem šlechtic,
byl v úřadě a šedesátiletý otec ho pokládal asi jako za svého
marnotratného syna. Život jeho byl úplně lehkovážný, při čemž
upadl do dluhů. Otec ho přemlouval, úmyslně ho obmezoval na
penězích. Ale otec měl dům, měl dvorec, tušily se u něho peníze;
a syn ho zavraždil, lačně po dědictví. Zločin byl odhalen teprve
za měsíc. Vrah sám ohlásil na policii, že otec jeho zmizel, a
nikdo neví, kam. Celý ten měsíc strávil nejprostopášnějším
způsobem. Konečně kdysi za jeho nepřítomnosti našla policie
mrtvolu. V domě byla přes celý dvůr zřízena strouha pro odtok
nečistot, pokrytá prkny. Mrtvola ležela v oné strouze. Tělo bylo
oblečeno a uloženo jako v rakvi; šedá hlava byla úplně odříznuta,
ale přistavena k trupu; pod hlavu položil vrah podušku. Sám se
nepřiznal; byl zbaven šlechtictví, úřadní hodnosti a deportován k
nuceným pracím na dvacet let. Po celou dobu, co jsem s ním
strávil, byl v nejvýtečnější, nejveselejší duševní náladě. Byl to
rozmazlený, lehkomyslný, v nejvyšším stupni nerozvážný člověk, ač
nikoli hlupák. Nikdy jsem při něm nespozoroval nějaké zvláštní
ukrutnosti. Spoluvězňové jím opovrhovali ne pro zločin, na nějž
nikdo ani nevzpomněl, nýbrž pro pošetilost, proto, že se neuměl
chovati. Za řeči vzpomněl někdy na svého otce. Jednou, rozprávěje
se mnou o tělesné statnosti, dědičné v jejich rodině, připomenul:
„Na příklad otec můj, ten do samého skonání svého nikdy si
nestýskal na žádnou bolest." Taková zvířecí necitelnost jest
ovšem nemožná. Toť fenomén; tu musí býti nějaká vada v ústrojí,
nějaké tělesné i mravné, vědě dosud nepovědomé zmrzačení, a ne
pouhý zločin. Rozumí se, že jsem nevěřil v onen zločin. Ale lidé
z jeho města, kteří by měli znáti všechny podrobnosti jeho
života, vypravovali mně o celém tom případu. Okolnosti byly tak
jasné, že nebylo možná nevěřiti.

Spoluvězňové slyšeli, jak jednou v noci volal ze spaní: „drž ho,
drž! Hlavu mu usekni, hlavu, hlavu!.."

Trestanci skoro všichni mluvili ze spaní a blábolili. Nadávky,
zlodějské výrazy, nože, sekery přicházely jim za blábolení
nejčastěji na jazyk. „Jsme lidé bití," říkávali; „vnitřnosti naše
jsou odražené; proto v noci křičíme."

Erární nucená práce na pevnosti nebyla zaměstnáním, nýbrž
povinností; trestanec odpracoval svůj úkol aneb odbyl zákonitou
dobu práce a vracel se do trestnice. Na práci hleděli s
nenávistí. Bez svého zvláštního, vlastního zaměstnání, jemuž by
byl oddán celou myslí svou, celým důmyslem, nemohl by člověk býti
na živě v trestnici. A pak jakým způsobem mohli by všichni ti
lidé, rozvití, hojně světa uživší a prahnoucí po tom, aby opět
mohli užívati, násilně přivedení sem do jedné hromady, násilně
odtržení od lidské společnosti a od normálného života, jak by se
tu mohli srov-návati normálně a pravidelně ze své vlastní vůle a
vlastního souhlasu! Z pouhého lenošení rozvily by se v nich
takové zločinné vlastnosti, o nichž neměli dříve ani ponětí. Bez
práce a bez zákonitého, normálného vlastnictví člověk nemůže býti
živ, klesá mravně a obrací se ve zvíře.

Proto následkem přirozené potřeby a jakéhosi citu sebezachování
měl v trestnici každý své řemeslo a své zaměstnání. Dlouhý letní
den byl skoro celý zaujat erární prací; za krátkou noc člověk
sotva se vyspal. Za to v zimě trestanec podle předpisů má býti
ihned zavřen v káznici, jakmile se setmělo. Co dělati za
dlouhých, nudných hodin zimního večera? Proto se skoro každá
kasárna, nehledě na zápověď, měnila v ohromnou dílnu. Práce,
zaměstnání ve skutečnosti se ovšem nezapovídaly; ale přísně bylo
zapovězeno míti při sobě v trestnici nástroje; ale bez nich byla
práce nemožnou. Pracovalo se tedy potichu a zdá se, že vězenská
správa hleděla na to v některých případech ne hrubě přísně.

Mnozí z trestanců přicházeli do káznice, ničeho neumějíce; ale
učili se u jiných, a když se vraceli na svobodu, byli dobrými
řemeslníky. Byli tu ševci, šijící boty, jiní, šijící střevíce,
krejčí, truhláři a zámečníci, ba i řezbáři a pozlacovači. Jeden
žid — Bumštein — byl klenotníkem a zároveň lichvářem. Všichni
pracovali a vydělávali si peníze. Zakázky na práci přicházely ze
města. Peníze jsou z kovu ražená svoboda, a proto pro člověka,
zbaveného úplně svobody, jsou desetkrát vzácnější. Třebas by mu
jen cinkaly v kapse, už je napolo utěšen, byť je neměl zač
utratiti. Ale peníze možno vždy a všude utráceti, při čemž jde
ještě to na váhu, že zapovězený plod je dvojnásobně sladký. Ale v
trestnici bylo možná dostat i vodky. Dýmky byly co nejpřísněji
zakázány, ale kouřili všichni.

Peníze a tabák chránily od kurdějí a jiných nemocí. Práce pak
chránila od přestupků. Bez práce snědli by tre-tanci jeden
druhého, jako pavouci ve sklenici.

Ale přes to i peníze i práce byly zapovězeny. Nežrídka pořádány v
noci nenadálé prohlídky a všechno zakázané se konfiskovalo, při
čemž peníze, jakkoli je obezřele schovávali, přece upadaly časem
do rukou prohlížitelů. To je také jedna z příčin, proč se jich
nešetřilo, nýbrž co možná rychle se propíjely. Proto také
opatřovali si v trestnici vodku. Po každé prohlídce býval vinný,
kromě toho, že přišel o všechen svůj majetek, obyčejně ještě
citelně potrestán. Ale po každé prohlídce ihned se zase
doplňovaly mezery, bez prodlení se opatřovaly nové věci a všechno
šlo podle starého pořádku. Představenstvo o tom vědělo, a
provinilci na tresty nereptali, ačkoli takový život byl podoben k
životu lidí, kteří se ubytovali na hoře Vesuvu.

Kdo nebyl řemeslníkem, zaměstnával se jiným způsobem. Zaměstnání
ta byla velice originální. Někteří se na přiklad zabývali pouhým
překupnictvím, při čemž se prodávaly někdy takové věci, že by
člověku za ohradou trestnice nemohlo ani na mysl přijíti nejen je
kupovati a prodávati, nýbrž ani počítati za věci. Ale káznice
byla velice chudobna a při tom nad míru podnikavá. Poslední hadr
měl svou cenu a hodil se na nějaké dílo. Následkem chudoby měly i
peníze v trestnici docela jinou cenu, než na svobodě. Za velikou
složitou práci platilo se babkami. Někteří se zabývali s úspěchem
lichvářstvím. Trestanec, jenž se dal do hýření anebo přišel na
mizinu, odnesl poslední své věci k lichváři a dostal od něho
několik měděných penízků na ohromná procenta. Nevyplatil-li oněch
věcí do lhůty, ihned se prodávaly beze všeho smilování.
Lichvářství tak rozkvětlo, že se přijímaly do zástavy i erární
věci, jimiž se trestanci pří prohlídce musili vykazovati, jako
prádlo, kůže na boty a podobné, tedy věci nezbytné každému
trestanci v každý okamžik.

Ale při takových zástavách přiházíval se i jiný obrat té
záležitosti, ostatně ne zcela nepředvídaný. Trestanec, jenž
zastavil věc a obdržel peníze, odebral se bez prodlení a bez
jakýchkoli dlouhých řečí k staršímu poddůstojníkovi, nejbližšímu
to představenému trestnice, učinil oznámení, že zastavil erární
věci, načež je ihned lichváři odňali, aniž by o tom podávali
správu vyšším představeným. Zajímavo je to, že někdy za takové
příležitosti nebylo ani hádky; lichvář vrátil mlčky a zasmušile,
co se slušelo, ba tvářil se, jako by sám byl očekával, že se tak
stane. Dost možná, že byl přesvědčen, že by na místě dlužníkově
učinil totéž. A proto, nadával-li později přece, činil to ne ze
vzteku, nýbrž jen tak, aby se neřeklo.

Celkem kradli jeden druhému hrozne. Skoro každý měl svůj kufřík
se zámkem, v němž choval erární věci. To bylo dovoleno; ale kufry
neposkytovaly náležité bezpečnosti. Myslím, že je si lehko
představiti, jací tam byli dovední zloději. Mně jeden trestanec,
člověk mne upřímně oddaný (pravím to bez přehánění), ukradl
bibli, jedinou knihu, kterou bylo dovoleno míti v trestnici;
přiznal se mně k tomu sám téhož dne, ne snad že by se v něm
svědomí bylo hnulo, nýbrž proto, že mu mne bylo líto, neboť jsem
ji dlouho hledal.

Byli u nás krčmáři, kteří prodávali vodku a rychle bohatli. O
tomto obchodě budu někdy vypravovati zvláště; jo dosti
pozoruhodný. V trestnici bylo mnoho lidí, kteří tam přišli pro
podloudnictví, a proto se není čemu diviti, jak za tak přísného
dozoru a za stálé přítomnosti vojenského průvodu mohla se vodka
přinášeti do trestnice. Poznamenávám při té příležitosti, že
podloudnictví je dle své povahy jakýmsi zvláštním zločinem.
Uvěřil by na příklad někdo, že peníze a výhoda hrají u některého
podloudníka vedlejší úlohu, že stojí teprve na druhém místě? A
přece lomu bývá tak! Podloudník pracuje z lásky, z povolání. ,Jo
to svého druhu básník. Všechno sází do hry, kráčí strašnému
nebezpečí vstříc, pomáhá si lstí, je vynalézavý, umí se
vykličkovati; někdy jedná dokonce pode vlivem jakéhosi nadšení.
Je to vášeň taktéž mocná, jako hra v karty.

Znal jsem v trestnici jednoho vezme, člověka obrovských tělesných
rozměrů, ale při tom tak tichého, mírného, pokorného, že nebylo
možná si představiti, jakým způsobem se ocitl v káznici. Byl tak
trpělivý a shovívavý, že za celou dobu svého pobytu v trestnici
se žádným se nepohádal. Ale pocházel od západních hranic, byl sem
poslán za podloudnictví a rozumí se, že se nezdržel a dal se do
pašování vodky. Kolikrát byl za to trestán a jak se bál prutů! A
vždyť mu přinášení vodky opatřovalo hrozne nepatrný důchod. Z
vodky bohatl pouze podnikatel. A on blázínek miloval umění pro
umění. Byl plačtivý jako baba a kolikrát se po výprasku
zapřísahal a zaříkal, že nebude více přinášeti kontrabandy! Mužil
se a vydržel někdy celý měsíc, ale na konec přece neodolal....
Díky takovým osobám nikdy nebýval v tresnici nedostatek vodky.

Konečně ještě byl jeden důchod; neobohacoval sice vězně, za to
byl stálý a blahodějný. Byly to almužny. Vyšší třídy našeho
obecenstva nemají o tom ponětí, jak se o „nešťastné" starají
kupci, měšťané*) a veškeren náš lid. Almužna podává se skoro
neustále a sice skoro vždy v podobě

* Slovem „kupec" rozumí se u Rusů každý obchodník vůbec, slovem
„měštěnín" každý příslušník městské obce, jenž není kupcem neb
úředníkem. Pozn. př.

chleba, housek, koláčů, daleko řidčeji v podobě peněz. Bez těchto
milodarů velmi krušně by se vedlo vězňům na mnoha místech,
zejména pokud jsou ještě ve vyšetřování, v kteroužto dobu se s
nimi jedná mnohem přísněji než s odsouzenými. Almužnu dělí
vězňové nábožně mezi sebe stejnými díly. Nestačí-li na všechny
vězně, rozkrájejí se koláče na polovičky, ba i na šest rovných
dílů, a každý vězeň dostane svůj kousek. Vzpomínám si, jak jsem
ponejprv obdržel almužnu peněžitou. Bylo to nedlouho po mém
příchodu do trestnice. Vracel jsem se z ranní práce sám, v
průvodu vojáka. Vstříc nám kráčely matka s dcerou, děvčátkem asi
desetiletým, hezounkým jako andělíček. Viděl jsem je dříve už
jednou. Matka byla vdova po vojákovi. Její muž, mladý voják, byl
ve vyšetřování a zemřel v nemocnici v oddělení pro trestance v tu
dobu, když jsem tam sám také ležel. Žena s dcerou přišly se s ním
rozloučit ; obě hrozně plakaly. Když mne děvčátko zpozorovalo,
začervenalo se, a něco pošeptalo matce. Ta se hned zastavila,
vyhledala v uzlíčku čtvrt kopějky a podala ji dceři. Dcera se
dala za mnou do běhu : „Na nešťastný, přijmi kopějku za Krista
Pána!" volala, když mne dohonila, a strkala mně penízek do ruky.
Vzal jsem její penízek a holčička se vrátila k matce úplně
spokojena. Penízek ten dlouho jsem choval u sebe.

II.

První dojmy.

První měsíc a vůbec první doba mého pobytu v trestnici stojí mně
nyní živě před očima. Následující má trestnická léta míhají se v
paměti mé mnohem matněji. Některá jako by se byla úplně shladila,
slila se dohromady a zůstavila po sobě jediný celkový dojem,
dojem čehosi těžkého, jednotvárného, dusného.

Za to všechno, co jsem zakusil za prvních dní mé vazby,
představuje se mi nyní tak, jako by se bylo přihodilo včera.
Jinak ani býti nemohlo.

Jasně se pamatuju, že při prvním kroku v tomto novém životě mne
překvapilo to, že v něm nenacházím vlastně pranic zvláště
překvapujícího, neobyčejného, či lépe řečeno, neočekávaného. Vše
to jako by se již dříve bylo míhalo v mé fantasii, když jsem se
cestou do Sibiře snažil uhádnouti, co mne asi očekává. Ale brzy
množství nejpodivnějších neočekávaností a nejhroznějších událostí
počalo mne zarážeti skoro při každém kroku. Teprve v pozdějších
dobách, když jsem už prožil hezky dlouho v trestnici, poznal jsem
smysl vší té výminečnosti, vší neočekávaností onoho života, a čím
dále, tím více jsem se mu obdivoval. Přiznávám se, že mne onen
obdiv provázel po celou dlouhou lhůtu mého trestu; nikdy jsem
nebyl s to se s ním smířiti.

První můj dojem, když jsem vstoupil do ohrady trestnice, byl co
nejhnusnější. Ale přes to — ku podivu! — se mi zdálo,' že je
život v trestnici mnohem snazší, než jsem si představoval cestou.
Vězňové, ač v okovech, chodili volně po celé trestnici, nadávali
si, zpívali písně, pracovali pro sebe, kouřili z dýmek, ba i
víno*) pili (ačkoli jen nemnozí) a v noci se někteří pouštěli do
hry v karty. Sama práce na příklad zdála se mi daleko ne tak
těžkou, robotní, a teprve později po hodně dlouhé době jsem
pochopil, že obtíž, robotnictví té práce nezáleží v její
namáhavosti a stálém trvání, nýbrž spíše v tom, že je vynucená,
povinná, koná se ve stínu hrozící hole. Mužík na svobodě pracuje
snad daleko více, někdy i v noci, zvláště v létě; ale on pracuje
pro sebe, pracuje s účelem, jenž má pro něho smysl, a proto je mu
mnohem snáze, než trestanci při vynucené a pro něho úplně
bezúčelné práci.

Napadlo mne kdysi, že kdyby si někdo usmyslil úplně zničiti,
rozšlápnouti člověka, kdyby ho chtěl potrestati nejhroznějším
trestem, tak aby se nejlítější vrah zachvěl před

*) Rozumí se víno obilné, totiž vodka, kořalka. Pozn. př.

oním trestem a už napřed se ho děsil, že by bylo jen zapotřebí
učiniti z práce něco úplně, dokonale zbytečného a nesmyslného.
Třebas by nynější práce v káznici postrádala zajímavosti a byla
pro trestance nudnou, sama o sobě jako práce má přece svůj smysl.
Trestanec dělá cihly, kopá půdu, omítá, staví; práce ta má smysl
a účel. Dělníka trestance práce ta dokonce i někdy upoutá, on se
snaží, aby ji vykonal dovedněji, solidněji, lépe. Ale kdyby mu na
příklad poručili, aby přeléval vodu z jednoho džbera do druhého,
a z druhého zas do prvního, nebo tlouci písek, přenášeti hromadu
země s jednoho místa na druhé a nazpět, — mám za to, že by se
trestanec za několik dní oběsil, anebo by natropil tisícero
přestupků, aby raději umřel a zbavil se takového ponížení, studu
a mučení. Takový trest změnil by se ovšem v mučení, byl by mstou
a tedy nesmyslem, proto že by nedostihl nijakého rozumného cíle.
Ale proto, že aspoň částka takového mučení, nesmyslu, ponížení a
studu jest v každé vynucené práci, proto jest práce v káznici
nepoměrně trapnější než všeliká svobodná práce a sice právě tím,
že je vynucená.

Já jsem ostatně přišel do trestnice v zimě, v prosinci, a neměl
jsem ještě ponětí o práci letní, pětkrát obtížnější. V zimě však
bylo v naší pevnosti erární práce vůbec málo. Vězňové chodili na
Irtyš lámat staré erární bárky, pracovali v dílnách, vyhazovali
kol erárních budov sníh, navátý metelicemi, pálili a tloukli
alabastr a pod. Zimní den byl krátký, práce končila záhy a
veškeren náš lid se časně vracel do trestnice, kde by nebyl měl
skoro pranic na práci, kdyby neměl náhodou nějakého svého
vlastního zaměstnání. Vlastní prací zaměstnávala se však jen asi
třetina trestanců, ostatní zaháleli, potloukali se bezúčelně po
všech kasárnách trestnice, nadávali si, vymýšleli klevety,
působili výstupy, opíjeli se, sehnali-li nějaké peníze, v noci v
karty prohrávali poslední košili, a to všechno z dlouhé chvíle, z
lenošení, z nedostatku zaměstnání. Později jsem pochopil, že
kromě ztráty svobody, kromě nucené práce, jest v životě
trestancově ještě jedna trýzeň, div ne horší, než všechny
ostatní. Je to nucené společné obcování. Lidé žijí společně ovšem
i na jiných místech, ale do trestnice přicházejí tací lidé, že ne
každému by se chtělo s nimi se blíže seznámiti, a jsem
přesvědčen, že každý trestanec pociťoval onu trýzeň, třebas si
toho po větší části nebyl vědom.

Také strava se mně zdála jakž takž dostatečnou. Vězňové tvrdili,
že trestanci v evropských vojenských trestnicích takové stravy
nedostávají. Nemohu o tom souditi ; nebylť jsem tam. Kromě toho
naskytovala se mnohým možnost, aby dostávali svou vlastní stravu.
Maso bylo u nás za babku, v létě libra za tři kopějky. Ale svou
vlastní stravu mohli si opatřovati pouze ti, kdo měli stále
peníze; většina trestanců jedla stravu komisní. Sluší ovšem
podotknouti, že vězňové, chválíce svou stravu, chválili hlavně
jen chléb a děkovali hlavně za to, že chléb byl společný, to jest
nerozděloval se mezi jednotlivce na váhu. Tohoto způsobu se
děsili; kdyby se chléb vydával na váhu, třetina lidí by
hladověla. Ze společného chleba dostalo se však na všechny do
sytosti. Náš chléb byl jaksi zvláště vkusný a těšil se té pověsti
po celém městě. Připisovali to zdařilému zařízení pekáren v
trestnici. Zelná polévka — ruské šči — se však valně
nedoporučovala. Vařila se ve společném kotle a přidávalo se do ní
trochu krupice; zejména ve všední den byla řídká, hubená. Zhrozil
jsem se množství švábů v ní. Ale trestanci si jich hrubě
nevšímali.

První tři dni jsem do práce nechodil; tak činili s každým
nováčkem. Dávali mu odpočinouti si po cestě. Ale hned druhého dne
bylo mně vyjiti z trestnice, poněvadž jsem měl dostati jiné
okovy. Mé dosavadní okovy nebyly dle předpisu; záleželyť z
prstenovitých článků a byly tedy to, co vězňové nazývají
„řinčidlo". Takové okovy nosí se svrchu na kalhotách. Okovy,
předepsané pro káznici, aby nepřekážely v práci, neskládají se ze
článků jako řetěz, nýbrž ze čtyř železných prutů, skoro na palec
tlustých, spojených mezi sebou třemi kroužky. Tyto okovy se
oblékaly pod kalhotami. K prostřednímu kroužku se přivázal řemen,
jenž byl připevněn k opasku, a tento se oblékal hned na košili.

Pamatuju se na své první jitro v trestnici. V kasárnách vojenské
stráže u vrat trestnice zabubnovali budíček a za deset minut
strážní poddůstojník počal otvírati naše společná obydlí. Počali
se probouzeti. Při mdlém světle tenké lojové svíčky vstávali
trestanci ze svého tvrdého lože, třesouce se zimou. Většina jich
byla mlčeliva a zasmušila po spaní. Zívali, protahovali se a
vraštili svá znamenaná čela. Někteří se znamenali křížem, jiní
počali hned dováděti. Bylo strašně dusno. Jakmile se otevřely
dvéře, čerstvý zimní vzduch ihned se vedral do síne a ve způsobě
valící se páry letěl po místnosti. U věder s vodou nahromadili se
trestanci; jeden po druhém brali čerpák, nabírali vody do úst a z
úst si myli ruce a obličej. Vodu přichystal z večera „parášník".
V každém stavení nalézal se podle předpisu jeden trestanec,
zvolený od vězňů za tím účelem, aby uklízel v kasárně. Jmenoval
se „parášníkem" a nechodil na práci. Jeho zaměstnáním bylo dbáti
o čistotu lůžek a podlahy, přinášeti a vynášeti noční džber a
přinésti do dvou věder čerstvé vody — ráno k mytí, a mezi dnem k
pití.

Pro čerpák, jenž byl jediný pro všechny, vznikla ihned hádka:

„Kam lezeš, zjízvená palice!" bručel jakýsi mrzutý, veliký,
hubený a snědý trestanec, s divně vypouklými nerovnostmi na
oholené lebce, odstrkuje při tom druhého trestance, zavalitého,
nevelkého, s veselým, červeným obličejem; „počkej!"

„Co křičíš? Za počkání se u nás platí; sám táhni! Hlehle
monument, jak se vytáh'. Ale ani za mák fartikulťápnosti nemá,
braši!"

„Fartikulťápnosť" způsobila jistý dojem; mnozí se dali do smíchu.
A o to právě šlo veselému, tlustému trestanci, jenž byl v kasárně
patrně něčím na způsob dobrovolného blázna. Veliký trestanec
pohlédl na něho s nejhlubším opovržením.

„Birjulina kráva!* zabručel jako by sám pro sebe. „Vida, jak mu
jde k duhu vězeňský chléb! Raduje se, že hodí k svátkům dvanáct
podsvinčat."

„A co ty jsi za ptáka?" vzkřikl malý, celý se náhle zapáliv.

„Inu, právě že pták!"

„Jaký?"

„Takový !"

„Jaký takový?"

„Ale povídám ti, že takový."

„Ale jaký?"

A oba upřeli oči jeden na druhého. Tlustý čekal na odpověď a
stiskl pěsti, jako by se chystal ihned se dáti do pračky. Já měl
vskutku za to, že vznikne pranice. Pro mne bylo to všechno nové a
proto jsem hleděl se zvědavostí. Ale později jsem poznal, že
všechny podobné výstupy byly neobyčejně nevinné a hrály se jako
komedie, pro všeobecné potěšení; do rvačky skoro nikdy nedošlo.
Vše to bylo dosti zvláštní a sloužilo k zobrazení mravů v
káznici.

Veliký trestanec stál klidně a vznešeně. Věděl, že všichni na
něho hledí a čekají, uškodí-li si svou odpovědí nebo ne; že je
nutno zachovati si vážnost, dokázati, že je vskutku pták a
oznámiti, jaký?S nevýslovným opovržením skroutil oči na svého
soupeře, snaže se při tom hleděti na něho pro zvýšení urážky
jaksi přes rameno, shora dolů, jako by se díval na něho jako na
nějakého červa, a pak zvolna a srozumitelně pronesl:

„Kahan!"

To jest, že je pták kahan. Hlasitý výbuch smíchu přivítal
vynalézavého trestance.

„Ty's podlec a ne kahan!" zařval tlustý, dovtípiv se, že prohrál
na celé čáře a proto dopálen v nejvyšší míře.

Ale jakmile se hádka stala opravdovou, chlapíky ihned zakřikli.

„Co tam hulákáte!" zvolala na ně celá kasárna.

„Raději se poperte, než darmo chřtán nadírat," vzkřikl někdo za
zády druhých.

„Ano, poperou se, jen si mysli!" dostalo se mu odkudsi za
odpověď. „Naši chlapíci jsou smělí, vyzývaví; .sedm se jich
jednoho nebojí..."

„Však jsou oba hodni! Jeden přišel pro libru chleba do trestnice
a druhý chodil smetanu mlsat — snědl bábě ssedlébo mléka a za to
dostal karabáčem."

„Nu-nu-nu! Přestanete-li," zvolal invalida, jenž pro udržování
pořádku bydlel v trestnické kasárně a spal v koutě na zvláštní
posteli.

„Vodu, hoši! Nevalid Petrovič se probudil; nevalidovi Petroviči,
bratrovi rodnému!"

„Bratrovi... Co jsem ti za bratra? Rublu jsme spolu nepropili a
prý bratr!" bručel invalida, oblékaje se do rukávů pláště.

Připravovali se k přehlídce; počínalo svítati. V kuchyni
shromáždil se hustý zástup lidu, tak že nebylo lze se prodrati.
Trestanci se tlačili ve svých kožiších a čapkách z dvojího sukna
kolem chleba, který jim krájel jeden z kuchařů. Kuchaře volili
trestanci ze svého středu, po dvou na každou kuchyni. V jich
opatrování nalézal se kuchyňský nůž na krájení chleba a masa,
jediný na celou kuchyni.

Po všech koutech a kolem stolů umístili se trestanci v čepicích a
přepásaných kožiších, připravení ihned se odebrati do práce. Před
některými stály dřevěné mísy s kvasem. Do kvasu drobili chléb a
jedli. Hluk a křik byl nesnesitelný; jen někteří rozmlouvali
slušně a tiše někde v koutku.

„Dědoušku Antonyči, zdrástvuj ! Dobré chutnání!" volal mladý
trestanec, sedaje si vedle zasmušilého, bezzubého trestance.

„Nu zdrástvuj, neděláš-li si ze mne blázna," odpověděl tento,
nezdvihaje k němu očí a snaže se rozežvýkati chléb svými
bezzubými dásněmi.

„A vždyť já měl za to, Antonyči, že jsi už nebožtíkem; na mou
věru."

 „I ne; napřed umři ty a potom já. . .

Sedl jsem si vedle nich. Na pravo ode mne rozmlouvali dva vážní
trestanci, kteří se patrně snažili, aby si nezadali jeden před
druhým.

„Mne tak lehko neokradou," mínil jeden. „Já se, brachu, sám
bojím, abych znenadání něco neukradl."

„Nu, mne by také nesměl vzíti holou rukou; spálil by se."

„Čím pak bys koho spálil! Jsi také jen ubožák; jiného nazvání pro
nás není . . . Ona tě obere a ani se ti nepokloní. I moje kopějka
se tam utopila. Ondyno přišla sama. Kam se má s ní člověk podít.
Počal jsem prositi za dovolenou, abych směl k Feďkovi-katovi; mel
dům na předměstí; od žida Šalomouna prašivého jej koupil, od
toho, co se potom oběsil . . ."

„Vím, byl u nás předloni krčmářem; říkalo se mu Gríška-Tmavá
krčma. Vím."

„Ba nevíš; tmavá krčma byla něco jiného."

„Hlele, něco jiného! To tedy jen ty všechno víš"! Chceš-li, já ti
přivedu tolik svědků . .

„Přivedeš! Odkud pak jsi a čí pak já jsem?"

„Čí! Já jsem ti nejednou napráskal a nevychloubám se; on se ptá,
čí?"

„Ty že's mně napráskal? Ten, co mne bude biti, se ještě
nenarodil, a kdo mne bil, ten v zemi leží.

„More benderský!"

„Aby tě sibiřská jizva ranila."

„Aby s tebou turecká šavle mluvila!..."

A spílání se počalo sypati.

„Nu-nu-nu! Rozhulákali se!" ozvalo se volání kolkolem. „Na
svobodě nedovedli byti živi; těší je, že tu k lacinému chlebu
přišli..."

Hned je zakřiknou. Spílati, „tlouci" jazykem se dovoluje. Je to z
části zábavou pro všechny ostatní. Ale ke rvačce málo kdy nechají
dojíti, leda za výminečných okolností že se soupeři poperou. O
rvačce ihned se dá zpráva majorovi; počne výslech, přijede sám
major — slovem všichni budou z toho míti nepříjemnosti a proto
nenechávají dojiti ke rvačce. A pak vždyť i soupeřové si spílají
více jen pro ukrácení chvíle, jim je to „slohové cvičení".
Nezřídka klamou sami sebe; pustí se do sebe se strašným zápalem,
s rozhořčeností.... Myslíš si: nu už se vrhnou jeden na druhého;
ale chyba lávky. Dojdou do jisté meze a hned se rozejdou. Všemu
tomu jsem se z počátku velice divil. Schválně jsem zde uvedl
příklad nejvšednější rozprávky v káznici. Nemohlť jsem si z
počátku pomysliti, aby bylo možno spílati si ze zábavy, nalézati
v tom potěšení, milé zaneprázdnění, příjemnost. Ostatně netřeba
též zapomínati ješitnosti. Vynikající ve spílání dialektik těšil
se vážnosti. Div že mu netleskali, jako herci.

Hned včera na večer jsem zpozoroval, že na mne hledí s nedůvěrou.
A vskutku zachytil jsem několik zamračených pohledů.

Naopak jiní trestanci se vrtili okolo mne, domnívajíce se, že
jsem s sebou přinesl peníze. Ihned mně počali konati různé
službičky; poučovali mne, jak mám nositi nové okovy; opatřili
mně, ovšem za peníze, kufřík se zámkem, abych si mohl do něho
zavříti dané mně erární věci a trochu svého prádla, jež jsem
přinesl s sebou do trestnice. Ale hned druhého dne mi jej ukradli
a propili. Jeden z nich stal se později člověkem mně
nejoddanějším, ačkoli mne nepřestával okrádati, kdykoli se mu
naskytla příležitost. Konal to bez ostychu, skoro nevědomky,
spíše jako z povinnosti a nebylo možná zlobiti se proto na něho.

Mimo jiné poučili mne též, že jest zapotřebí, abych měl svůj čaj,
a že by neškodilo, kdybych si opatřil i svůj vlastní čajník;
zatím se však pro mne vydlužili cizí a doporučili mně kuchaře,
tvrdíce, že za třicet kopejek měsíčně bude mně vařiti, co se mně
zlíbí, budu-li si přáti jisti zvlášť a kupovati si potraviny . .
. Rozumí se, že si při tom vypůjčili ode mne peníze a každý z
nich přišel hned v první den třikrát si dlužit.

Na bývalé šlechtice hledí se v trestnici vůbec mrzutě a
nepříznivě. Přes to, že jsou již zbaveni všech svých stavovských
práv a ve všem úplně rovni ostatním trestancům, přece jich tito
nikdy neuznávají za své soudruhy. Nečiní to z jakési uvědomělé
předpojatosti, nýbrž samoděk, zcela upřímně. Uznávali nás upřímně
za šlechtice přes to, že nás rádi časem podráždili narážkou na
naše ponížení.

„No, teď je konec, stůj! Jezdíval Petříček po Moskvě a nyní
Petříček provazy plete" — posmívali se nám ruským pořekadlem a
nebo jinými podobnými zdvořilostmi.

Jim působilo radost, když pozorovali naše strádání, jež jsme se
snažili před nimi tajiti. Zvláště jsme dostávali z počátku při
práci za to, že jsme neměli tolik fysické síly, jako oni, a
nemohli jsme jim vydatně pomáhati. Nic není těžšího, než získati
si důvěry prostého lidu (zejména takového lidu) a zasloužiti si
jeho lásku.

V káznici bylo několik bývalých šlechticů. Předně asi pět Poláků.
O nich promluvím někdy zvláště. Trestanci strašně nenáviděli
Poláků, ještě více než vypovězených sem ruských šlechticů. Poláci
(mluvím pouze o politických zločincích) chovali se k ostatním
trestancům jaksi obzvláštně, urážlivě zdvořile, byli nanejvýše
nesdílní a nijak nemohli před trestanci utajiti svého k nim
opovržení; tito pak velmi dobře to chápali a spláceli jim stejnou
mincí.

Bylo mně skoro dvě léta stráviti v trestnici, abych si získal
přízeň některých trestanců. Ale většině z nich jsem se konečně,
zalíbil a byl jsem uznán za „hodného" člověka.

Ruských šlechticů bylo kromě mne čtvero. Jeden — dosti ošemetný a
podlý človíček, hrozně zkažený, byl z remesla vyzvědačem a
udavačem. Slyšel jsem o něm, než jsem ještě přišel do trestnice a
hned za prvních dnů přerušil jsem veškerý s ním styk. Druhý byl
onen otcovrah, o němž jsem se už zmínil ve svých zápiskách. Třetí
byl Akim Akimyč; zřídka jsem vídal takového podivína, jako tento
Akim Akimyč. Ostře se vtiskl clo mé paměti. Byl vysoký, hubený,
přihlouplý, hrozně slabý v literním umění, neobyčejně rád se přel
a při tom byl pořádný a přesný jako Němec. Trestanci se mu
posmívali; ale někteří se báli s ním dáti do hádky, proto že se
chytal každého slova, všechno měl za zlé a byl vzdorné povahy.
Spřátelil se s nimi hned, jak vstoupil do trestnice, spílal jim a
pouštěl se do rvačky. Poctivý byl fenomenálně. Jen spozorovati
někde nespravedlivost, už se vloží do věci, třeba se ho vůbec ani
netýkala. Naivní byl v nejvyšší míře. Když na příklad káral
trestance, vytýkal jim někdy, že bývali zloději a zcela vážně jim
domlouval, aby nekradli. Sloužil ve vojsku na Kavkaze a byl
praporščíkem. *) Seznámili jsme se hned prvního dne, a on mně
ihned sdělil, proč byl deportován. Službu svou započal hned na
Kavkaze v hodnosti junkera v pěším pluku a mnoho se nadřel, než
byl povýšen za důstojníka a poslán do jakési pevnůstky jako
nejvyšší představený. Jeden sousední kavkazský kníže, s nímž žili
v míru, zapálil jim pevnůstku a hnal na ni v noci útokem. Útok se
nezdařil. Akim Akimyč dělal ze lsti, jako by ani nevěděl, kdo byl
útočníkem. Svedli všechno na odbojné horaly a za měsíc pozval
Akim Akimyč knížete přátelsky k sobě do pevnosti. Kníže přijel,
nemaje tušení, oč jde. Akim Akimyč velel posádce, sestoupiti se
do řad, před ní usvědčil knížete, pokáral ho a dokázal mu, že
zapalovati pevnůstky je hanba. Zároveň mu dal co nejpodrobnější
naučení, jak se má příště chovati kníže, žijící s Rusy v míru, a
na konec ho dal zastřeliti. Svému představenému podal o tom ihned
zprávu se všemi podrobnostmi. Za to byl vzat do vyšetřování,
odsouzen k smrti, rozsudek však zmírněn tak, že byl poslán na
dvanáct let do Sibiře na nucenou pevnostní práci druhé třídy.
Souhlasil úplně, že jednal nesprávně, pravil mně, že to věděl i
prve než dal zastřeliti knížete, věděl, že osoba, jež žila v
míru, měla býti souzena dle platných zákonů; ale přes to, že to
všechno věděl, přece jako by nikterak nemohl řádně pochopiti své
viny.

„Ale, dovolte! Vždyť zapálil mou pevnůstku. Měl jsem mu snad za
to učiniti poklonu?" tvrdil, odpovídaje na mou námitku.

Trestanci přes to, že se posmívali nejapnosti Akima Akimyče,
vážili si jeho přesnosti a dovednosti.

Nebylo řemesla, aby se v něm nevyznal Akim Akimyč.

*) Nejnižší důstojnická hodnost v ruském vojště.

Byl truhlářem, ševcem, malířem, pozlacovačem, zámečníkem, a všem
těm řemeslům se naučil teprve v káznici. Byl ve všem samoukem;
jednou se podívá a už to umí. Hotovil také různé skřínky,
košíčky, svítilny, dětské, hračky a prodával je ve městě. Takovým
způsobem si opatřil něco peněz a hned jich užil na zakoupení
nového kusu prádla, na měkcí podušku, ba pořídil si i skládací
matraci. Bydlel v téže kasárně jako já a prokázal mně nejednu
platnou službu za prvních dnů mého vězení.

Když vězňové vycházeli z trestnické ohrady na práci, stavěli se
před strážnicí do dvou řad. Napřed i vzadu stavěl se vojenský
průvod s nabitými puškami. Přišel ženijní důstojník, konduktor a
několik řadových vojáků, ženistů, kteří byli dozorci nad naší
prací. Konduktor odpočítal trestance a posýlal jednotlivé
skupiny, kam bylo třeba, na práci.

Byl jsem přiveden spolu s ostatními do inženýrské dílny. Byla to
nízká, zděná budova, stojící na rozsáhlém dvoře, plném
rozmanitého náčiní. Byla zde kovárna, zámečnická dílna,
truhlářská, malířská a jiné. Akim Akimyč chodíval sem a pracoval
v malířské dílně, vařil fermež, míchal barvy a barvil stoly a
jiné nářadí na ořechovo.

Zatím, nežli mně připjali nové okovy, dal jsem se s Akimem
Akimyčem do řeči o svých prvních dojmech v trestnici.

„Ano, šlechticů nemají rádi," prohodil; „zvláště politických; s
radostí by je snědli. Ale není se čemu diviti. Předně, vy jste
jiní lidé, k nim nepodobní, a za druhé, oni všichni bývali dříve
buď panskými nevolníky anebo vojáky. Suďte sám, mohou-li vás míti
rádi? Tady, řeknu vám upřímně, je život těžký. Ale v ruských
trestnicích je ješťě hůř. Jsou tu někteří odtamtud; ti se nemohou
nachváliti naší trestnice, jako by přišli z pekla do nebe. Obtíž
nezáleží v práci. Povídají, že tam, v Rusku, v trestnicích první
třídy, správa není čistě vojenská; aspoň jinak si počíná než u
nás. Tam prý trestanec může bydleti ve vlastním domku. Nebyl jsem
tam, ale povídá se. Hlavu tam neholí, v stejnokroji se tam
nechodí, ačkoli jest jinak dobře, že mají u nás všichni stejný
oblek a jsou holení. Je tu přec jen lepší pořádek a i pro oko
příjemněji. Jim ovšem se to nelíbí. Ale pohleďte jen, jaká je to
sebranka! Jeden z vojenské vychovatelny, druhý rodem Čerkes,
třetí rozkolník, čtvrtý pravoslavný sedláček, jenž rodinu, dítky
milé zanechal doma, pátý žid, šestý cikán, sedmý Bůh ví kdo, a
všichni se mají spolu snášeti, ať se děje co děje, mají
souhlasiti jeden s druhým, jísti z jedné mísy, spáti na jedněch
narách. A mnoho-li při tom svobody? zvláštní sousto možno snísti
jen kradmo, každý groš aby se schovával do bot a věčně jen
trestnice a trestnice... Tuť není divu, že člověku pošetilost
vleze do hlavy."

Ale to jsem všechno už věděl. Především bych se byl rád vyptal na
našeho majora. Akim Akimyč nedělal drahoty a pamatuju se, že můj
dojem nebyl valně příjemný.

Ale ještě dvě léta bylo mně souzeno prožiti pod jeho
velitelstvím. Vše, co mně o něm vypravoval Akim Akimyč, ukázalo
se úplně správným, s tím jen rozdílem, že dojem způsobený
skutečností, je vždy mocnější, než dojem, způsobený pouhým
vypravováním. Byl to strašný člověk, a sice proto, že takový
člověk byl představeným, a to skoro neobmezeným představeným dvou
set lidí. Sám sebou byl jen nepořádný a zlý člověk, nic víc. Na
trestance hleděl jako na své přirozené nepřátele, a to byla první
a hlavní jeho chyba. Měl, pravda, některé nadání, ale všechno, i
co v něm bylo dobré, jevilo se v jakési zmrzačené formě. Tento
nezdrženlivý, zlý člověk vtrhl do trestnice někdy i v noci, a
zpozoroval-li, že trestanec spí na levém boku, nebo naznak, dal
ho ráno potrestati. Ať, prý, spí na pravém boku, jak přikázal. V
trestnici ho nenáviděli a báli se ho, jako moru. Obličej měl
rudý, zlostný. Všichni věděli, že se nacházel úplně v rukou svého
sluhy Feďky. Nejvíce však miloval svého pudla Trezora a div
nepozbyl hořem rozumu, když se Trezor rozstonal. Vypravovalo se,
že vzlykal nad ním jako nad vlastním synem. Vyhnal zvěrolékaře, s
nímž se podle svého zvyku div nepopral. Zvěděv od Feďky, že se v
káznici nachází trestanec, samouk zvěrolékař, jenž léčil
neobyčejně šťastně, dal ho ihned zavolati.

„Pomoz ! Pozlatím tě, uzdrav Trezorka!" zvolal na trestance.

Tento byl sibiřský sedlák, chytrák, nehloupý a vskutku velmi
obratný zvěrolékař, ale jinak prostičký sedlák.

„Koukám na Trezorka," vypravoval potom trestancům, ostatně hezky
dlouho po své návštěvě u majora, když se na věc tu již zapomnělo;
„koukám a vidím psa, jak leží na divaně na bílé podušce. A vždyť
vidím, že má zápal, že je třeba mu pustiti žilou. Pes by se
uzdravil, na mou věru, povídám! Ale při tom mi napadne: A což
když ho nevyléčím, když zdechne? „Ne," povídám, „pozdě jste mne
zavolali, vaše vysokoblahorodí; kdybyste mne byli povolali včera,
nebo předevčírem v tuhle hodinu, byl bych psa vyléčil; ale nyní
už nemohu, nevyléčím ..."

A Trezor pošel.

Vypravovali mně dopodrobna, jak chtěli zabiti našeho majora. V
káznici byl jistý trestanec. Byl u nás už několik let a
vyznamenával se svým tichým chováním. Pozorovali také, že skoro
nikdy s nikým nemluví. Proto ho měli za nějakého hlupáka. Byl
grámotný a celý poslední rok neustále četl v bibli, četl ve dne i
v noci. Když všichni usnuli, on vstal o půlnoci, rozžehl
chrámovou voskovou svíci, vylezl si na pec, rozevřel knihu a četl
až do rána. Jednoho dne se zdvihl a oznámil poddůstojníkovi, že
neche jíti na práci. Oznámili to majorovi; ten se rozvzteklil a
přijel ihned sám. Trestanec vrhl se na něho s cihlou, kterou měl
dříve připravenou, ale chybil se ho. Trestance chopili, soudili a
potrestali. Všechno bylo rychle odbyto.

Za tři dni skonal v nemocnici. Umíraje pravil, že neměl ničeho
proti nikomu, že chtěl pouze trpěti. Takto nenáležel k žádné
rozkolnické sektě. V trestnici vzpomínali na něho s úctou.

Konečně mně připjali nové okovy. Zatím přišly do dílny jedna za
druhou několik prodavaček preclíků. Některé byly ještě docela
malinká děvčátka. Chodívaly obyčejně s preclíky až do dospělosti;
matky pekly a ony prodávaly. Když dospěly, také přicházely, ale
už bez preclíku; tak to bývalo skoro vždycky. Některé prodavačky
byly také starší. Preclíky byly po groši*) a skoro všichni
trestanci kupovali.

Povšimnul jsem si jednoho trestance, truhláře, šedivého už, ale
ještě červeného, jenž vesele žertoval s prodavačkami. Právě před
jich příchodem ovázal si krk červeným bavlněným šátečkem. Jakási
tlustá a úplně zďobaná prodavačka postavila na jeho stolici svůj
koš. Mezi nimi se rozpředl rozhovor.

„Proč pak jste včera nepřišla tam ?" oslovil ji trestanec se
samolibým úsměvem.

„Vida ho! Já jsem přišla, ale vy jste vzal roh," odpověděla smělá
bába.

„Nás zavolali; jinak bych byl zcela jistě na místě ...
Předevčírem přišly ke mně všechny vaše."

„Kdo pak?"

„Marjáška přišla, Chavroška přišla, Čekuna přišla, Dvougrošová
přišla ..."

„Co to znamená?" ptám se Akima Akimyče; „je to možná?"

„Přihází se," odpověděl mně, sklopiv skromně oči, proto že byl
člověk nad míru cudný.

Ovšem, přiházelo se, ale velmi zřídka a s největšími obtížemi.
Bylo vůbec více lidí, kteří stáli na příklad víc o napití, než o
takové věci, přese vši přirozenou obtíž vynuceného života. K
ženským bylo těžko se dostati. Bylo nutno vybrati čas, místo,
dorozuměti se, určiti dostaveníčko, vyhledati samotu, což bylo
zvláště obtížno, přemluviti průvodčí, což bylo ještě obtížnější,
a vůbec utratit poměrně hromadu peněz. Ale přece se mně později
přihodilo, že jsem býval svědkem milostných výjevů. Vzpomínám si,
jak jsme byli kdysi v létě tři v jakési kůlně na břehu Irtyše a
vytápěli jsme jakousi pec. Průvodčí byli dobří. Konečně přišly
dvě „suflery", jak je nazývají trestanci.

*) Ruský groš znamená půl kopejky.

„Kde jste tak dlouho seděly? Snad u Zvěrkových?" vítal je
trestanec, ke kterému přišly a jenž je už dávno čekal.

„Já že jsem dlouho seděla? Včera straka na bidle déle seděla, než
já u nich," odsekla vesele děva.

Byla to nejšpinavější holka, co jen může býti na světě. To byla
Čekuna. Druhá, co s ní přišla, byla Dvougrošová. Ta už se
vymykala jakémukoli popisu.

„Vás také jsem už dávno neviděl," pokračoval nápadník, obraceje
se ke Dvougrošové. „Co to? Zdá se, jako byste se byla spadla."

„Možná dost. Jindy já byla ňák tlustá, a nynčkom — zrovna
jakobych jehlu byla polkla."

„Pořád za vojáky?"

„Nu, to vám o nás zlí lidé naklábosili; a ostatně což? Třebas bez
žebra zůstat, a vojáčka milovat!"

„E, zanechte vojáků a mějte rády nás; my máme peníze ..."

Pro doplnění obrázku představte si onoho seladona oholenou
hlavou, v okovech, v obleku — každá půle jiné barvy, a pod
stráží.

Rozloučil jsem se s Akimem Akimyčem a zvěděv, že se mohu vrátiti
do trestnice, vzal jsem s sebou průvodčího a šel jsem domů.
Trestanci se už scházeli. Nejdříve se vraceli z práce ti, jimž se
ukládal určitý úkol. Úkoly ty bývají někdy ohromné, ale přece
jsou trestanci dvakrát dřive s nimi hotovi, než kdyby byli nuceni
pracovat až do poledního bubnování. Když trestanec vykonal
uloženou mu práci, šel bez překážky domů a nikdo ho déle
nezdržoval.

Obědvají ne společně, nýbrž jak se hodí, kdo dřív přijde; ani by
se nevešli všichni najednou do kuchyně.Okusil jsem ščí, ale nejsa
jim zvyklý, nemohl jsem je jisti a zavařil jsem si čaj. Sedli
jsme si na konci stolu. Se mnou byl jistý soudruh, taktéž, jako
já, původu šlechtického.

Trestanci přicházeli a odcházeli. Místa však bylo dosti;
nevrátiliť se ještě všichni. Hlouček asi pěti osob sesedl se
zvláště u velkého stolu. Kuchař jim nalil šči do dvou mis,a
postavil před ně na stůl celý pekáč s pečenou rybou. Oslavovali
cosi a jedli zvlášť. Na nás se dívali nedůvěřivě. Přišel jeden
Polák a sedl vedle nás.

„Nebyl jsem doma a všechno vím!" zvolal hlasitě jakýsi vysoký
trestanec, vcházeje do kuchyně a rozhlížeje se po všech
přítomných.

Bylo mu asi padesát let, byl přihublý, ale silný. Na jeho
obličeji zračilo se cosi potměšilého a spolu veselého. Zvláště
pozoruhoden byl jeho tlustý, převislý spodní ret; dodával jeho
tváři výrazu nad míru komického.

„Nu, dobré jitro! Což pak mě nepozdravujete? Našim Kurským,"
dodal přisedaje k těm, co obědvali zvlášť, „dobrého chutnání!
Vítejte přece hosta!"

„Ech, brachu, my nejsme z Kurska."

„Nu, Tambovským?"

„Ani z Tambova. Na nás si, brachu, ničeho nevezmeš. Jdi raději k
bohatému sedlákovi, tam popros."

„Mám vám, braši, dneska v žaludku Ivana Taskuna a Marii Ikotišnu;
*) a kde prý ostává ten bohatý sedlák?"

„Tamhle Gazin je bohatý sedlák; jdi si k němu."

„Hýří dnes Gazin, braši! Dal se do pití. Celý měšec dnes
propije."

„Má k dvaceti rublům," podotknul druhý. „Výhodno, braši, býti
krčmářem."

„Tak co, hosta nepřijmete? Nu pustíme se tedy do komisního."

„Víš co, jdi poprosit čaje. Tamhle páni pijou."

„Jací páni? Zde není pánů. Zrovna takoví, jako my nyní," ozval se
rozmrzele trestanec, jenž seděl v koutě. Až dosud nepromluvil
slova.

„Rád bych se napil čaje, ale stydím se prosit. Čest mi
nedovoluje!" prohodil trestanec s tlustým rtem, pohlížeje na nás
dobrosrdečně.

„Chcete-li, já vám dám," pravil jsem, nabízeje mu čaje; „chcete?"

*) Hryzení a škytavku.

„Chci-li? Jak pak bych nechtěl!" I přistoupil k našemu stolu.

„Hm, doma láptěm nabíral ščí a tady se naučil píti caj; zachtělo
se mu panského nápoje," bručel rozmrzelý trestanec.

„Což pak zde nikdo nepije čaj?" otázal jsem se ho. Ale on mne
neuznal za hodna odpovědi.

„Tamhle nesou preclíky. Uhostěte mne také už preclíkem."

Přinesli preclíky. Mladý trestanec nesl jich celý svazek a
rozprodával jej po trestnici. Prodavačka mu nechávala nádavkem
desátý preclík; o tento desátý preclík hlavně mu šlo.

„Preclíky, preclíky!" křičel, přicházeje do kuchyně. „Moskevské,
horké! Sám bych je snědl, ale peněz potřebuju. Nu hoši, poslední
preclík zbyl; kdo jste měl mamičku ?"

Toto dovolávání se lásky mateřské rozesmálo všechny přítomné a
preclíky šly na odbyt.

„A poslouchejte, braši," podotknul prodavač. „Vždyť s Gazinem se
dnes může sbehnouti neštěstí, na mou věru ! Co ho to napadlo dáti
se nyní do hýření. Každou chvíli může přijití osmioký."

„Schovají ho. A což je silně opilý?" „Hrůza! Vzteká se, na
každého se sápe." „Nu, tedy už pěstí neujde ..."

„O kom to rozprávějí?" ptám se Poláka, sedícího vedle mne.

„O Gazinovi, trestanci. On zde prodává vodku. Když vydělá
obchodem něco peněz, hned je propije. Je necitelný a zlý.
Ostatně, je-li střízliv, chová se tiše. Napije-li se však,  ukáže
se pravá jeho povaha; s nožem na lidi se sápe. Ale tu ho hned
zkrotí." „A jak ho krotí?"

„Vrhne se na něho deset trestanců a počnou ho strašně mlátit tak
dlouho, dokud nepozbude všech smyslů, to jest zbijí ho napolo do
smrti. Pak ho položí na nary a přikryjou kožichem."

„Vždyť ho takovým způsobem mohou zabit!"

„Jiného by zabili do smrti, ale jeho ne. Je strašně silen,
nejsilnější zde v celé trestnici a při tom nejmohutnějšího
složení těla. Vyspí se a následujícího dne ráno vstane úplně
zdráv."

„Řekněte mně, prosím vás," vyptával jsem se dále Poláka. „Ti
tamhle mají pro sebe zvláštní oběd, a já piju zvlášť čaj. A přece
hledí tak, jako by mně záviděli tento čaj. Co to znamená?"

„Čaj toho není příčinou," odvětil Polák. „Zlobí se na vás proto,
že jste šlechtic, a ne takový, jako oni. Mnozí z nich by se nám
rádi dostali na kůži. Velmi rádi by vás urazili a ponížili.
Setkáte se tady ještě s mnohými nepříjemnostmi. Nám všem je zde
hrozně těžko. V každém ohledu je nám zde nejhůř ze všech. Je
zapotřebí mnoho lhostejnosti, aby tomu člověk přivykl. Nejednou
vás ještě potkají nepříjemnosti a nadávky pro čaj a pro zvláštní
jídlo, přes to, že zde velmi mnozí a často si dávají upraviti
svůj zvláštní oběd, a někteří pijou čaj stále. Jim je to
dovoleno, ale vám ne."

Pověděv to vstal a odešel od stolu. Za několik minut se splnilo
co předpověděl ...

III.

První dojmy.

(Pokračování.)

Sotva že odešel M—cký (onen Polák, jenž rozmlouval se mnou),
přivalil se do kuchyně Gazin, celý opilý.

Trestanec opilý za bílého dne, ve všední den, kdy jsou všichni
povinni choditi na práci, a to za přísného náčelníka, jenž mohl
přijeti každý okamžik do trestnice, za přítomnosti poddůstojníka,
jenž má dozor nad trestanci a nachází se neustále v trestnici, za
dozoru stráže a invalidů, slovem za vší možné přísnosti — popletl
úplně všechny vznikající ve mně pojmy o životě v káznici. Dosti
dlouho mně bylo prožiti v trestnici, než jsem si dovedl
vysvětlit! všechny podobné události, jež mi byly tak záhadnými za
prvních dob mého vězení.

Pravil jsem už, že trestanci mívali vždy své vlastní zaměstnání,
a to zaměstnání že jest přirozenou potřebou vězeňského života; že
kromě této potřeby je trestanec náruživým milovníkem peněz a že
je cení mnohem výše, skoro stejně jako svobodu a že již to mu
působí potěšení, cinkají-li mu v kapse. Naopak je tesklivý,
smutný, nepokojný a na duchu kleslý, nemá-li jich, a tu je
odhodlán krásti a cokoliv jiného učiniti, jen aby jich nabyl. Ale
přes to že byly peníze v trestnici takou drahocenností, nikdy se
dlouho nedržely u toho šťastného člověka, jenž je měl. Předně
bylo je těžko schovati, aby jich buď neukradli, nebo aby je
představenstvo neodebralo, Padl-li na ně major při nenadálých
prohlídkách, hned je odebíral. Možná dost, že jich užil na
zlepšení vězeňské stravy; jemu aspoň se odevzdávaly. Ale
nejčastěji je někdo ukradl. Spoléhati nebylo možno na nikoho.
Později vynalezli u nás způsob, jak se daly zcela bezpečně držeti
peníze. Odevzdávali je k uschování stařečkovi starověrci, jenž se
k nám dostal ze Starodubských osad, hlásivších se kdysi k víře
Větkovské. *) Nemohu se zdržeti, abych o něm nepověděl několik
slov, ač se tím vzdaluji od předmětu.

Byl to kmet šedesátiletý, maličký, šedivý. Nápadně mne překvapil
hned na první pohled. Lišil se neobyčejně od ostatních vězňů; v
jeho pohledu bylo cosi tak tichého a klidného, že jsem — jak se
pamatuju — se zvláštním jakýmsi potěšením patříval na jeho jasné,
světlé oči, ob-

*) Koncem XVII. stol. ležela Větka za hranicemi ruskými, v
tehdejší říši polské. Když byli starověrci v Rusku
pronásledováni, utekli se mnozí z nich do Větky a založili zde
náboženskou obec, jejíž přívrženci zváni Větkovci. Pozn. př.

klopené drobounkými, paprskovitými vráskami. Často jsem s ním
rozprávíval a zřídka jsem se za svého života setkával s bytostí
tak milou a dobrosrdečnou. Byl sem poslán za zločin neobyčejně
vážný. Mezi Starodubskými rozkolníky počali se vyskytovati
obrácení na pravoslaví. Vláda je úsilně podporovala a užívala
všech prostředků, aby přivedla do lůna pravoslavné církve i
ostatní rozkolníky. Stařec spolu s některými jinými fanatiky se
rozhodl, že „se postaví na obranu víry", jak se sám vyjadřoval. V
osadě počali stavětí jednověrský chrám,*) ale oni jej zapálili.
Stařec jako jeden z původců byl poslán do káznice. Býval zámožným
sousedem ve městečku, kdež provozoval obchod; doma zanechal ženu
a děti; ale odhodlaně šel na Sibiř, protože ve své zaslepenosti
pokládal trest za „mučednictví za víru".

Kdybyste s ním strávili nějaký čas, maně byste si dali otázku:
Jak se mohl tento pokorný, jako děcko podajný člověk státi
spiklencem? Nejednou jsem se s ním dal do řeči o víře.
Neustupoval ničeho ze svého přesvědčení; ale v jeho námitkách
nebylo nikdy ani hněvu, ani nenávisti. A přece zmařil chrám a
nezapíral toho. Zdálo by se, že by dle svého přesvědčení svůj
skutek a vytrpěná za něj „muka" měl pokládati za slavný čin. Ale
jakkoli jsem ho pozoroval, jakkoli jsem ho zpytoval, neshledal
jsem v něm nikdy ani stopy ješitnosti nebo hrdosti. Byli mezi
námi v káznici i jiní starověrci, většinou rodem ze Sibiře. Byl
to lid silně rozvitý, vychytralí sedláci, neobyčejní písmáci,
stojící na každé písmeně a výmluvní řečníci, šlo-li o jich
předmět; byl to lid domýšlivý, hrdý, potměšilý a svrchovaně
nesnášelivý. Stařík byl docela jiný člověk. Ač byl snad větším
písmákem než oni, přece se vždy vyhýbal hádaní. Povahy byl nad
míru sdílné. Byl vesel, často se smál — nikoli oním hrubým,
cynickým smíchem, jímž se smáli trestanci, nýbrž jasným, tichým
smíchem, v němž

*) Rozkolníkům, vracejícím se k pravoslaví, dovoleno zachovávati
některé staré církevní obřady. Církve jich šlovou
„jednověrskými". Pozn. př.

bylo mnoho dětské prostosrdečnosti a jenž obzvláště slušel  jeho
šedinám. Snad se mýlím, ale zdá mi se, že po smíchu možná poznati
člověka, a zalíbí-li se vám při prvním setkání smích některého
vám zcela neznámého člověka, můžete směle říci, že je to hodný
člověk.

Stařík se těšil v celé trestnici všeobecné vážnosti, ale nikterak
se jí nevynášel. Trestanci ho nazývali dědečkem a nikdy mu
neubližovali. Pochopil jsem aspoň částečně, jaký mohl míti vliv
na své souvěrce. Ale přes to, že snášel své vězení napohled
odhodlaně, v jeho nitru se tajil hluboký, nezhladitelný zármutek,
jejž se snažil zatajiti přede všemi. Bydlel jsem s ním v jedné
kasárně. Jednou v noci po druhé hodině jsem se probudil a
zaslechl jsem tichý, zdržovaný pláč. Stařeček seděl na peci, na
téže peci, na které se před ním v noci modlíval trestanec, co
vězel stále v bibli a chtěl zabiti majora — a modlil se ze své
rukopisné knihy. Plakal a chvílemi bylo slyšeti, jak se modlil:
"Bože, neopouštěj mne! Bože, posilni mne! Dětičky mé maličké,
dětičky mé milé, nikdy se už neuvidíme!" Nemohu vypsati, jak mně
ho bylo líto. —

Tomuto stařečkovi tedy pomalu skoro všichni trestanci počali
odevzdávati své peníze k uschování. V káznici skoro všichni byli
zloději; ale najednou všichni nabyli z jakési příčiny
přesvědčení, že stařík není s to, aby je okradl. Věděli, že
svěřené mu peníze schovával někde, ale v takovém tajnén místě, že
jich nikdo nemohl nalézti. Později vyzradil mně a některým
Polákům své tajemství. V jednom z břeven naší ohrady byl suk, na
pohled pevně srostlý se dřevem. Ale suk ten se vytahoval, a
uvnitř břevna byla veliká dutina. Tam dědeček schovával peníze,
pak vetknul suk zase na své místo, tak že nikdo nikdy nemohl
ničeho nalézti.

Ale odchýlil jsem se od vypravování. Zastavil jsem se na otázce,
proč se v kapse trestníkově nedrží peníze. Tu kromě nesnáze, jak
je uschovati, působila i ta okolnost, že v káznici bylo tak
hrozně teskno. Trestanec však je podle povahy své bytost tak
silně žíznící po svobodě a konečně dle svého společenského
postavení tak lehkomyslná a nepořádná, že ho přirozeně stále cosi
pudl, aby si vyhodil z kopýtka, aby si zahýřil za celý svůj
kapitál za hluku a hudby, tak aby aspoň na minutku zapomněl na
svou sklíčenost. Člověk se někdy neubránil podivení, když viděl,
jak některý z nich pracuje ze všech sil, někdy po několik měsíců,
pouze za tím účelem, aby za jediný den utratil celý výdělek,
všechno do čistá, a potom znova po několik měsíců do nového
zahýření trpělivě dřepěl při práci.

Některým z nich působilo potěšení, mohli-li si poříditi nějaký
kus nového šatu a sice vždy takového střihu a způsobu, jaký se
nedovoloval v trestnici: nějaké černé kalhoty, kaftan, sibiřský
šosatý kabát. Velmi oblíbené byly také kartounové košile a opasky
s měděnými plíšky. Oblékali se v tyto šaty o svátcích a takto
oblečený prošel se obyčejně po všech kasárnách, aby ho viděl celý
svět. Samolibost takto vyfintěného trestance byla až dětinská; a
ostatně trestanci ve mnohém vzhledě byly hotové děti. Je ovšem
pravda, že všechny ty pěkné věci najednou se jaksi ztrácely
hospodáři; zastavili je někdy téhož večera, co je koupil, anebo
je prodal skoro za nic.

Pitka rozvíjela se ostatně ponenáhlu. Odkládala se obyčejně k
svátečnímu dni, nebo ke jmeninám hýřila. Trestanec, jehož byl
svátek, ráno, jakmile vstal, postavil svíčku k svatému obrazu a
modlil se; pak se oblékl do svátečních šatů a objednal si
zvláštní oběd. Koupil si hovězí maso, rybu, nebo si objednal
sibiřské pelmeni;*) najedl se jako vůl, skoro vždy sám; zřídka
kdo pozval soudruhy, aby s ním poobědvali. Pak se vyskytla vodka;
slavící svůj svátek napil se jako houba a každý nezbytně se
procházel po kasárnách, vrávoraje a klopýtaje, snaže se tak dáti
všem na jevo, že je opilý, že se dnes veselí, a tím si zasloužiti
všeobecné vážnosti. Ruský lid chová k opilému člověku

*) Těstové kuličky s nádivkou drobně rozsekaného, kořeněného
masa. Pozn. př.

všude jistou sympatii; v káznici chovali se k hýřícímu trestanci
dokonce s úctou. V tom trestnickém hýření vězel jistý
aristokratismus. Když se hýřil rozveselil, vždy si najímal hudbu.
V káznici byl jistý Polák, uprchlý voják, člověk velice ohavný,
ale hrál na housle a měl s sebou svůj nástroj — celý to svůj
majetek. Řemeslo neuměl žádné a peníze vydělával pouze tím, že si
ho hýřící trestanci najímali, aby jim hrál veselé písničky k
tanci. Jeho povinností bylo choditi neustále v patách za svým
opilým pánem z kasárny do kasárny a vrzati na housle ze všech
sil. Často se na jeho tváři zračila nuda, tesknota; ale zvolání:
„Hraj, peníze jsi dostal!" přinutilo ho, že vrzal a vrzal dále.

Trestanec, dal-li se do hýření, mohl býti zcela jist, že opije-li
se přes příliš, druzí ho zajisté ošetří, v čas ho uloží na lože,
ukáže-li se v ohradě představenstvo, jistě ho někam schovají, a
vše to zcela nezištně. Poddůstojník a invalidové, kteří pro
udržování pořádku bydleli v ohradě, mohli býti také úplně klidni.
Opilý nemohl způsobiti nijakého zmatku. Bylť pod dozorem celé
kasárny a kdyby způsobil hluk a nebo počal bouřiti, ihned by ho
zkrotili, třebas by ho svázali. A proto nižší trestnické
představenstvo hledělo na opilství skrze prsty, ba nechtělo o něm
ani věděti. Věděloť velmi dobře, nedovolí-li vodky, že může býti
ještě hůř.

Ale kde brali vodku?

Vodka se kupovala v samé trestnici, u tak zvaných krčmářů. Bylo
jich několik a obchod svůj provozovali neustále a dobře se jim
dařilo přes to, že pijících a hýřících bylo vůbec nemnoho,
poněvadž hýření vyžadovalo peněz a v trestnici se peníze
vydělávaly těžko. Obchod se počínal, vedl a přestával dosti
zvláštním způsobem. Některý trestanec, dejme tomu, nemá řemesla a
nechce se namáhati (bývaly takové případy), ale chce míti peníze
a je spolu člověk netrpělivý, chce rychle zbohatnouti. Má něco
peněz do začátku, a odhodlá se, že povede obchod s vodkou; je to
podnik smělý, jenž vyžaduje veliké odvahy. Snadno bylo možno
zaplatiti zaň svým hřbetem a přijíti v jednom okamžiku o zboží i
kapitál. Ale krčmář už počítá s takovou možností. Peněz má z
počátku málo a proto si na ponejprv podloudně přinese vodku do
trestnice sám a ovšem výhodně ji odbude. Opakuje svůj pokus
podruhé a potřetí, a nezastihne-li ho představenstvo, rychle
rozprodá zboží a tu teprve založí pravý obchod na širokých
základech. Stane se z něho podnikatel, kapitalista, vydržuje si
jednatele a pomocníky, sám se vydává v nebezpečí mnohem méně, ale
vydělává stále víc a více. V nebezpečí se vydávají za něho
pomocníci.

V trestnici vždycky bývá mnoho lidí, kteří utratili, prohráli
nebo prohýřili všechno do poslední kopějky, lidí bez řemesla,
ubohých, otrhaných, ale nadaných do jisté míry smělostí a
odvahou. Takovým lidem z celého kapitálu zbyl v celosti jen hřbet
a ten může také ještě k něčemu posloužit; nuže, takový hýřil na
mizině se odhodlá dáti do oběhu tento svůj poslední kapitál. Jde
k podnikateli a dá se od něho najati k podloudnému přinášení
vodky do trestnice. Bohatý krčmář mívá takových dělníků několik.
Ve městě anebo vůbec někde vně trestnice nalézá se člověk —
bývalý voják, měšťan, nebo třebas i holka — jenž za podnikatelovy
peníze a za určitou, poměrně dosti nemalou odměnu koupí v kořalne
vodku a uschová ji někde v nenápadném místě, kam trestanci
přicházejí na práci. Tento dodavatel skoro vždy zkouší dobrotu
vodky nejprve sám a co upil, to nelidským způsobem doleje vodou.
Přijmi nebo nepřijímej; ale trestanec nemůže býti příliš
vybíravým. Už to je dobře, že jeho peníze nezmizely načisto a
vodka je přinešena. Ať je jakákoliv, jen když je vodka.

K tomuto dodavateli obracejí se podloudníci, dříve již mu
označení trestnickým krčmářem, a přinesou s sebou hovězí střeva.
Střeva ta se zprva propláchnou, pak se naplní vodou a takovým
způsobem se udržují v původní vlažnosti a hebkosti, aby se mohla
svým časem pohodlně naliti do nich vodka. Naplniv střeva vodkou,
ováže si je trestanec kolem sebe a sice pokud možno v
nejnedůtklivějších místech těla. Při tom má ovšem příležitost
dokázati obratnost a zlodějskou vychytralost podloudníka. Sází
při tom do hryz části svou čest; má totiž podvésti i vojenský
průvod, i stráže u vrat trestnice. Podvádí je tedy. Co se týče
průvodčího, jímž bývá nezřídka nějaký nezkušený nováček, toho
řádný zloděj lehko ošidí. Předěvším ovšem svého průvodčího
zpytuje, při čemž bere do počtu i čas, i místo, kde se konají
práce. Je-li trestanec na příklad kamnářem a vyleze na pec, kdož
ví, co tam nahoře tropí? Průvodčí přece nepoleze za ním také na
pec. Když se při návratu blíží k trestnici, vezme do ruky peníz —
patnáct nebo dvacet kopějek stříbra — pro kmotra příhodu a čeká u
vrat, až přijde svobodník. Svobodník od stráže je povinen každého
trestance, vracejícího se z práce, kolkolem prohlédnout a omakati
a pak mu teprv otevře dvéře do trestnice. Podloudník se obyčejně
kojí nadějí, že se stráže bude ostýchati, omakávati ho příliš
důkladně v některých místech. Ale prohnaný svobodník dojde časem
i do takových míst a namaká zde vodku. Tu pak zbývá poslední
prostředek: podloudník podstrčí svobodníkovi do ruky mlčky a tak,
aby průvodčí nespozoroval, peníz, jejž měl v ruce přichystaný.
Přihází se, že za pomoci takového odvážného pokusu přijde šťastně
do trestnice a přinese vodku. Ale někdy se pokus nepovede a pak
nezbude, než zaplatiti za to svým posledním kapitálem, totiž
zády. Podá se ihned zpráva majorovi, kapitál sesekají, bolestně
sesekají, vodku skonfiskují ve prospěch eráru a podloudník bere
všechno sám na sebe, aniž by vyzradil podnikatele. Dodáváme
ihned, že to nečiní proto, že by se mu hnusilo udavačství, nýbrž
pouze proto, že by udání bylo pro něho nevýhodným. Bit byl by
přece. Jedinou útěchou by mu bylo, že by nasekali oběma. Ale
podnikatel bude mu ještě dobrým, třebas dle obyčeje a dle
předchozí úmluvy nedostane podloudník za svá rozsekaná záda od
podnikatele ani kopejky.

Co pak se týče udavačství vůbec, v trestnici obyčejně kvete.
Udavači nehrozí v trestnici ani sebe menší potupa; ba ani
nespokojenost s ním se nedá mysliti. Jeho se nestraní, s ním se
přátelí, tak že, kdybyste se pokusili dokázati veškeru ohavnost
udavačství, vůbec by vám ani neporozuměli. Onen zkažený a podlý
trestanec, rodem šlechtic, s nímž jsem přerušil všeliký styk, byl
v přátelských poměrech s majorovým sluhou Feďkou, sloužil mu za
vyzvědače, a Feďka sděloval vše, co uslyšel o trestancích,
majorovi. Všichni to u nás věděli, a nikoho nikdy ani nenapadlo
potrestati, ba ani pokárati darebáka.

Ale opět jsem se uchýlil od předmětu. Stává se tedy, že vodka
šťastně projde branou a dostane se do trestnice. Tu přijme
podnikatel přinesená střeva, zaplativ za ně, co náleží, a počne
rozvažovati. Dle rozvahy vychází na jevo, že přinesený tovar
stojí jeho samého už slušný peníz; a proto, aby se výtěžek
zvýšil, přelévá ho ještě jednou, při čemž ho znova rozředuje
vodou div ne napolovic, a když se takovým způsobem náležitě
přihotovil, očekává kupce.

V první následující svátek, a někdy i ve všední den vyskytne se
želaný kupec; je to trestanec, jenž pracoval jako vůl po několik
měsíců a hromadil kopejky, aby je propil najednou v den z předu
již k tomu vyhlédnutý. Tento den zjevoval se ubohému robotníku
dlouho před tím, než v pravdě nadešel, i ve snách, i v šťastných
vidinách za práce, a svým kouzlem sílil ducha jeho na nudném
jevišti kázeňského života. Konečně se ukázal na východě zábřesk
krásného dne; peníze jsou nashromážděny, představenstvo jich
neodňalo, nikdo jich neukradl a on je nese krčmáři. Tento mu dá
za ně vodku, z počátku co možná čistou, to jest pouze dvakrát
rozředěnou; ale postupně vše to, co se z láhve upilo, ihned se
doplňuje vodou. Za číšku vodky platí se pětkrát i šestkrát tolik,
jako ve městě v krčmě. Lehce si představiti, kolik takových číšek
musí člověk vypiti, a mnoho-li peněz za ně zaplatiti, než se
napije! Ale protože trestanec odvykl pití a dlouhou dobu se
zdržoval od vodky, nachmelí se dosti rychle a pije pak obyčejně
tak dlouho, dokud nepropije všechny nashromážděné peníze. Pak
přichází řada na všechny nové šaty; krčmář je zároveň lichvářem.
Nejprve obdrží do zástavy všechny trestancem zakoupené občanské
šaty, pak přijdou na řadu staré hadry, a konečně i erární věci.
Když byl propil všechno do posledního hadříku, jde opilec spat, a
druhého dne, probudiv se s nesnesitelnou bolestí hlavy, marně
prosí krčmáře aspoň za jediný doušek vodky, aby si spravil žáhu.
Zarmouceně snáší nezdar a téhož dne chápe se znova práce a opět
pracuje několik měsicu bez ustání, vzpomínaje na šťastný den, kdy
si mohl zahýřiti, den, jenž skanul na vždy do moře věčnosti; ale
ponenáhlu počne opět nabývati ducha a těšiti se na příští jiného
takového dne, jenž je sice ještě daleko, ale na konci se přece
jednou přiblíží, až přijde jeho řada.

Co pak se týče „krčmáře", když byl vyzískal ohromnou sumu,
několik desítek rublů, obstará si naposled vodku, a tentokrát už
ji nerozřeďuje vodou: chystáť ji pro sebe. Je na čase zanechati
obchodu a připraviti svátek sobě! Započne hýření, pití, hodování,
hudba. Prostředky má k tomu značné; uchlácholí pro všechen případ
i nejbližší a zároveň nejnižší představenstvo v trestnici. Hýření
trvá někdy po několik dní. Přichystaná vodka je ovšem brzy
vypita; tu se uchyluje piják k druhým „krčmářům", kteří na jeho
návštěvu již čekají, a pije potud, pokud nepropije celé jmění do
poslední kopějky.

Ačkoli trestanci mají bedlivý pozor na hýřily, stává se přece
časem, že přijdou na oči vyšším představeným, majorovi nebo
důstojníkovi od stráže. Tu je odvedou na strážnici, odeberou jim
peníze, najdou-li se jaké u nich, a na konec jim nasekají.
Trestanec se otřese, vrátí se do trestnice a za několik dní chápe
se řemesla krčmářského znova.

Někteří z hýřilů, ovšem jen bohatí, zablouzní si též o krásném
pohlaví. Za veliké peníze proberou se někdy tajně z pevnosti
místo na práci do předměstí, ovšem v průvodu podplaceného
vojenského průvodčího. Tam v nějakém odlehlém místečku, někde na
pokraji města slaví se velkolepé hody a utratí se v pravdě veliké
sumy. Za peníze ani trestancem nepovrhují; průvodčí prokrade se
obyčejně o něco dříve, aby vše připravil. Takoví průvodčí jsou z
pravidla sami také příští kandidáti pro trestnici. Ostatně s
penězi možná dělati všechno, a podobné výpravy skoro nikdy se
neprozrazují. Sluší dodati, že se přiházejí velmi řídce; je k
tomu třeba mnoho peněz a milovníci krásného pohlaví utíkávají se
k jiným prostředkům, zcela bezpečným ...

Hned za prvních dnů svého pobytu v trestnici vzbudil ve mně
zvláštní zvědavost jistý trestanec, hošík neobyčejně hezký.
Jmenovali ho Sirotkin. Byl ve mnohém vzhlede dosti záhadnou
osobností. Především mne překvapil jeho krásný obličej ; nebylo
mu více než dvacet tři leta. Nacházel se ve zvláštním oddělení,
totiž tam, kde byli odsouzení na celý život; patřil tedy k těm,
kdož se dopustili nejtěžších vojenských zločinů. Byl tichý,
dobrácký, málo mluvil, zřídka se smál. Oči měl modré, rysy
pravidelné, tvář čistou, něžnou, vlasy světloplavé. I do pola
oholená hlava ho málo hyzdila: tak hezký hoch to byl. Řemesla
neměl žádného, ale peníze si vydělával, ne mnoho, ale často. Byl
nápadně leniv, oblékal se nedbale. Leda že ho někdo jiný pěkně
obleče, někdy i červenou košili dostane; a tu se Sirotkin těší
novému šatu. Chodí po kasárnách, ukazuje se. Vodky nepil, v karty
nehrál, skoro s nikým se nehádal. Chodíval časem za kasárnami —
ruce v kapsách, tichoučký, zádumčivý. O čem mohl přemýšleti,
těžko si bylo představíti. Zavoláš na něho, tak ze zvědavosti,
optáš se na něco — on hned odpoví a sice jaksi uctivě, ne po
trestnicky, ale vždycky krátce, nehovorně; a při tom na vás
pohlíží jako desítiletý klučík. Shromáždí-li něco peněz, nekoupí
si za ně něco potřebného, nedá si spraviti kazajku, nezjedná si
nové boty, ale koupí si preclíky, marcipány a smlsne si, jako by
mu bylo sedm let.

„Ech ty, Sirotkine!" říkali mu trestanci. „Jsi to sirotek
Kazánský!" V době, kdy není práce, toulává se po druhých
kasárnách; skoro každý je zaujat svou prací, jen on nemá ničeho
na práci. Prohodí k němu něco, skoro vždy posměch nějaký (jemu a
jeho soudruhům se často posmívali) a on neodpoví ani slova, jen
se obrátí a jde do jiné kasárny; a někdy, když se mu příliš
posmívají, dokonce se začervená. Často jsem si myslíval, proč se
toto tiché, dobrosrdečné stvoření dostalo do trestnice? Jednou
ležím v nemocnici v oddělení pro trestance; Sirotkin byl také
nemocen a ležel vedle mne. Kdysi pod večer jsme se dali spolu do
řeči. On se z nenadání jaksi nadchnul a při té příležitosti mně
pověděl, jak ho vzali na vojnu, jak matka nad ním plakala, když
ho provázela, a jak mu bylo těžko, když byl novobrancem. Dodal,
že nikterak nemohl snésti vojenského života; všichni tam byli
takoví zlostní, přísní a velitelově bývali jím skoro pokaždé
nespokojeni.

„Čímž to skončilo?" otázal jsem se ho. „Proč jsi se dostal sem? A
k tomu ještě do jakého oddělení!... Ach ty Sirotkine, Sirotkine!"

„Já byl, Alexandře Petroviči, všeho všudy rok u praporu; sem jsem
se dostal za to, že jsem zabil Grigorija Petroviče, našeho
velitele setniny."

„Slyšel jsem o tom, Sirotkine, ale nevěřím. Prosím tě, koho bys
ty mohl zabiti?"

„Stalo se tak, Alexandře Petroviči. Příliš těžko mne přicházelo
na vojně."

„Ale jak pak; vždyť druzí novobranci to snesou? Ovšem z počátku
je těžko, ale přivyknou a než se člověk naděje, jsou z nich
znamenití vojáci. Tebe asi matka příliš rozmazlila; perníkem a
mléčkem krmila do osmnácti let."

„Matička, je pravda, velice mne milovala. Když mne vzali na
vojnu, tu prý po mém odchodu ulehla, a jak jsem slyšel, více
nevstala ... A mně bylo na konec příliš trpce na vojně. Velitel
měl na mne záští, pro všechno mne trestal, a zasloužil-li jsem si
toho? Jsem ve všem pokorný, pořádek zachovávám, vodky nepiju,
ničeho trestuhodného nepášu. A vždyť, Alexandře Petroviči, je to
smutná věc, když se dá člověk na křivé cesty. A kolkolem všichni
takoví suroví, ani poplakat si člověk nemá kde. Schoval jsem se
někdy někam za roh a tam jsem si poplakal. Jednou stojím na
stráži. Byla už noc. Postavili mne na hlavní strážnici u bariery.
Fouká vítr: byl podzim a tma taková, že na krok nebylo viděti.
Udělalo se mi teskno, tak teskno! Postavil jsem pušku k noze,
odemknul jsem bodák a položil vedle; shodil jsem pravou botu,
hlaveň jsem si přistavil k prsům, nalehl na ni, a palcem u nohy
jsem spustil kohoutek. Poslouchám—selhalo! Ohledal jsem pušku,
pročistil jsem pánvičku, podsypal nového prachu, křemen jsem
otloukl a opět jsem přistavil pušku k prsům. A co byste řekl ?
Prach se vzňal, ale puška opět nevystřelila ! -— Co je to? myslím
si. Vzal jsem a obul botu, bodák jsem zase nasadil, mlčím a
chodím sem tam. A tu jsem si předsevzal, že to vykonám: ať mne
pošlou kamkoli, jen když se zbavím vojenčiny! Za pul hodiny jede
velitel. Řídil koně po hlavní stezce a přímo na mne: „Tak se
stojí na stráži?" Vzal jsem pušku do rukou a vehnal do něho bodák
až po samu hlaveň. Čtyři tisíce ran v ulici jsem dostal a pak
sem, do zvláštního oddělení..."

Nelhal. Zač by ho také byli poslali do zvláštního oddělení ?
Obyčejné přečiny se trestají mnohem lehčeji. Ostatně pouze
Sirotkin jediný ze všech svých soudruhů byl takový krasavec. Co
se týče druhých, jemu podobných, jichž bylo u nás všech asi
patnáct, až se divno bylo na ně podívat; jen dvě nebo tři tváře
byly ještě snesitelný, ostatní všichni byli s odchlíplýma ušima,
ohyzdní, nepořádní; někteří dokonce šediví. Dovolí-li okolnosti,
promluvím jednou o celé této skupině podrobněji. Sám Sirotkin
často se přátelil s Gazinem, k vůli kterému jsem počal psáti tuto
hlavu, poznamenav, že se opilý přihrnul do kuchyně a to že
popletlo mé původní pojmy o životě v trestnici.

Tento Gazin byl hrozný člověk. Působil na všechny strašný, trapný
dojem. Vždy se mně zdávalo, že nic nemůže býti sveřepějšího,
surovějšího než on. Viděl jsem v Tobolsku pověstného svými
zločiny lotra Kameněva; viděl jsem později Sokolova, trestance ve
vyšetřování, vojenského sběha, strašného lotra. Ale ani jeden z
nich nepůsobil na mne dojmu tak odporného, jako Gazin. Zdávalo se
mi někdy, že vidím před sebou ohromného, obrovského pavouka,
velikého jako člověk. Byl rodem Tatar, hrozně silen, silnější než
každý jiný v trestnici; postavy byl vyšší než prostřední, složení
herkulovského, s neforemnou, nepoměrně ohromnou hlavou; chodil
přihrblý a hleděl zpod obočí.

V trestnici kolovaly o něm podivné pověsti. Vědělo se, že býval
vojákem. Ale trestanci vypravovali mezi sebou — nevím měli-li
pravdu — že utekl z Nerčinska. Na Sibiř byl už poslán nejednou;
nejednou uprchl z káznice, nejednou měnil své jméno, a konečně se
dostal do naší trestnice na zvláštní oddělení. Také se o něm
vypravovalo, že bývalo dříve jeho zálibou, zařezávati malé děti
pouze pro potěšeni Zavede dítě někam na příhodné místo; napřed je
poděsí, ztýrá, a když se do vůle potěšil úžasem a strachem ubohé
malinké oběti, zařeže ji pomalu, zdlouha, s rozkoší. Možná, že si
to všecko na něho vymyslili následkem trapného dojmu, jejž činil
Gazin vůbec na každého, ale všechny ty smyšlénky se na něho
hodily, slušely mu jaksi.

Jinak v trestnici v obyčejných dobách, byl-li střížliv, choval se
rozumně. Býval vždy tichý, s nikým se nehádal, vyhýbal se sporům,
ale jaksi z opovržení k ostatním, jako by se pokládal za něco
vyššího, než všichni druzí. Mluvil velmi málo a byl jaksi úmyslně
nehovorný. Všechny jeho pohyby byly zdlouhavé, klidné,
sebevědomé. Z očí mu bylo viděti, že daleko není hloupý a je
neobyčejně vychytralý; ale na jeho tváři a v jeho úsměchu tkvělo
vždy cosi vypínavě posměšného a necitelného. Vedl obchod s
kořalkou a byl v trestnici jedním z nejzámožnějších krčmářů. Ale
dvakrát do roka se opil sám a tu vycházela na jevo celá jeho
zvířecí povaha. Ponenáhlu, jak se opíjel, počínal si lidi zprva
dobírati úsměšky, a sice co nejzlomyslnějšími, vypočítanými a
jako by dávno už připravenými; konečně, když se úplně opil,
stával se strašně vzteklým, chápal se nože a vrhal se na lidi.
Trestanci, znajíce jeho hroznou sílu, utíkali od něho a
schovávali se; on se vrhal na každého, kdo se mu namanul. Ale
brzy našli způsob, jak ho zkrotiti. Asi deset osob z téže
kasárny, jako on, vrhlo se najednou na něho, a všichni ho počali
mlátit. Nelze si představiti ničeho surovějšího nad toto bití.
Tloukli ho do prsou, pod srdce, do žaludku, do břicha. Tloukli ho
mnoho a dlouho, a přestávalí teprv tehda, když ztrácel všechny
smysly a byl jako mrtvý. Jiného by si nedovolili tak stlouci;
stlouci tak někoho znamenalo by, ho zabiti. Jen ne Gazina. Po
bití zabalili ho úplně smyslů zbaveného do kožichu a odnesli ho
na nary. „Odleží se!" říkali. A vskutku, ráno vstával skoro úplně
zdráv a mlčky a zamračeně se ubíral do práce.

I pokaždé, když se Gazin opil, věděli v trestnici už všichni
napřed, že se den pro něho skončí zcela jistě bitím. Věděl to i
on sám a přece se opíjel. Tak to trvalo několik let. Ale tu bylo
pozorovati konečně, že se i Gazin počíná poddávati. Počal si
stěžovati na všelijaké bolesti, počal vůčihledě scházeti, čím
dále, tím častěji chodil do nemocnice. „Přece se poddal!" říkali
mezi sebou trestanci.

Do kuchyně přišel v průvodu onoho mrzkého Poláčka s houslemi,
jehož obyčejně najímali flámové k dovršení svého veselí, a stanul
uprostřed kuchyně, prohlížeje si mlčky a pozorně všechny
přítomné. Všichni mlčeli. Po chvíli, když byl spatřil mne a mého
soudruha, pohlédl na nás zlomyslně a posměšně, sebevědomě se
usmál, něco jako by uvažoval na mysli a pak silně vrávoraje
přistoupil k našemu stolu.

„Ale dovolte mně otázku", počal (mluvilť rusky); „jaké to máte
důchody, že zde můžete píti čaj?"

Pohlédli jsme se soudruhem mlčky na sebe, vědouce, že bude
nejlépe mlčet a neodpírati mu. Kdybychom mu něco namítli, hned by
se rozvzteklil.

„Máte tedy peníze?" vyslýchal nás dále.

„Máte tedy hromadu peněz, co? A co pak jste přišli do káznice
proto, abyste zde čaj pili? Vy jste sem přišli čaj pít? Nu,
mluvte přec, aby do vás!..."

Ale když viděl, že jsme odhodláni mlčet a nevšímati si ho, krev
se mu nalila do tváře a vzteky celý se zatřásl. V koutě vedle
něho stály veliké necky, do nichž se kladl nakrájený chléb,
připravený pro trestance k obědu nebo k večeři. Byly tak veliké,
že se do nich vešlo chleba pro polovinu celé trestnice; nyní však
byly prázdny. Gazin je chopil oběma rukama a rozpřáhl se na nás.
Jen okamžik a byl by nám rozdrtil hlavy. Přes to, že vražda nebo
pokus vraždy hrozily neobyčejnými nepříjemnostmi celé trestnici,
že by vzniklo vyšetřování, prohlídky, větší přísnosti, a proto se
trestanci snažili vší mocí, aby nedošlo až k takovým
výstřednostem, přes to přese všechno všichni nyní utichli a
čekali, co bude. Ani slova se neozvalo na naši obranu! Ani jediný
přítomný neokřikl Gazina! —tak silná byla jejich nenávist k nám!
Jim bylo patrně příjemno naše nebezpečné postavení... Ale věc
skončila šťastně; v tom okamžiku, když chtěl udeřiti neckami,
zvolal kdosi z předsíně:

„Gazine, vodku ti ukradli!..."

Řinknul neckami na zem a jako šílený vyletěl z kuchyně.

„Nu, bůh je zachránil!" mluvili mezi sebou trestanci. Dlouho pak
to ještě opakovali.

Nemohl jsem se nikterak dověděti, byla-li zpráva o krádeži vodky
věrna, nebo si ji někdo vymyslil, aby nás zachránil.

Večer, již za soumraku, nedlouho před tím, než se zavíraly
kasárny, chodil jsem podle ohrady a těžká tesknota sevřela mi
srdce. Nikdy později po celou dobu svého přebývání v trestnici
nezakusil jsem takové tesknosti. Těžko je strávíti první den ve
vězení, ať je to kdekoli, v káznici, v kazematách, v dolech...
Ale pamatuju se, že nejvíce mne zajímala jedna myšlénka, jež mne
pak neustále pronásledovala po celý můj pobyt v trestnici —
myšlénka z části nerozřešitelná — nerozřešitelná pro mne i nyní:
totiž o nestejnosti trestu za stejně těžké přestupky. Ovšem
přestupky se nedají spolu srovnávatí, ani ne přibližně. Na
příklad: ten i onen zabili člověka; jsou zváženy všechny
okolnosti obou případů; za ten i za onen zločin vyměřuje se skoro
stejný trest. Ale všimněte si zatím, jaký to rozdíl v zločinech.
Jeden na přiklad zavraždil člověka pro nic za nic, pro jedinou
cibuli; počíhal u cesty, zavraždil mužíka, jenž tudy jel, a našel
u něho všeho všudy jednu cibuli. „Co to, baťko! Poslal jsi mne na
loupež, já mužíka zabil a všeho všudy nalezl jsem u něho jedinou
cibuli." — „Hlupáku! cibule jako kopejka! Sto duši, sto cibulí —
bude rubl!" (Legenda z trestnice.)

Druhý se však stal vrahem, poněvadž bránil před chlipným tyranem
čest své nevěsty, sestry nebo dcery. Jeden zabije člověka za
tuláctví, jsa obklíčen celým zástupem vyzvědačů a háje tedy svou
svobodu, svůj život, jež protloukal doposud na polo o hladu.
Druhý vraždí děti, proto že je mu potěšením vražditi, cítiti na
svých rukou jejich teplou krev, těšiti se jejich strachem,
posledním holubím záchvěvem jejich tělíčka, do něhož vnikl
vražedný nůž. A co? Ten i onen přijdou do káznice. Je pravda, že
jsou rozdíly ve lhůtách, na jaké jsou odsouzeni do káznice. Ale
rozdílů těch je poměrně nemnoho; za to rozdílů při zločinech
téhož druhu je nekonečné množství. Každá nová povaha přináší s
sebou rozdíl.

Ale dejme tomu, že se rozdíl ten nedá urovnati, shladiti, že je
to jedna z nerozřešitelných úloh, jakási kvadratura kruhu. Dejme
tomu. Ale kdyby i nebylo této nerovnosti, všimnete si druhého
rozdílu, rozdílu vyplývajícího z následků trestu... Hle člověk,
jenž ve vězení mizí, taje jako svíčka. A hle druhý, jenž prvé,
než se dostal do trestnice, ani nevěděl, že je na světě takový
veselý život, takový příjemný klub smělých soudruhů. Přicházejí
vskutku i tací lidé do trestnice. A vezměte na příklad člověka
vzdělaného, s citlivým svědomím, srdcem, s uvědoměním. Samo
trýznění vlastního srdce ho dříve utrápí svými mukami, než
jakýkoli trest. Sám se odsoudí za svůj zločin nemilosrdněji,
nelítostněji, než nejhroznější zákon. A hned vedle něho je druhý,
jenž si ani jednou nevzpomene na spáchaný zločin za celou dobu,
co stráví v trestnici. On má dokonce za to, že byl práv. A
konečně jsou i tací zlosynové, kteří schválně pášou zločiny, aby
se jen dostali do káznice a tím se zbavili nepoměrně trapnějšího
pro ně živobytí na svobodě. Tam byl nejponíženějším tvorem, nikdy
se nenajedl do syta a na svého pána robotoval z rána do noci. V
káznici je práce snazší, než doma, chleba do syta a to takového,
jakého před tím ani nevídal; o svátcích maso, kromě toho almužny,
ba i možnost vydělati si nějaký peníz.

A společnost? Lid chytrý, obratný, ve všem se znající. A proto
pohlíží na své soudruhy s uctivým podivením; jaktěživ ještě
takových nevídal; pokládá je za nejvyšší společnost, jaká jen
může býti na světě. Možná tedy říci, že je trest pro oba tyto
potrestané stejně citelný ?

Avšak nač se zabývati otázkami nerozřešitelnými! Ozval se buben,
je čas vrátiti se do kasáren.

IV.

První dojmy.

(Pokračování.)

Započala poslední přehlídka. Když bylo po přehlídce, kasárny se
zavíraly, každá zvláštním zámkem a vězňové zůstávali uzavřeni až
do svítání.

Přehlídku prováděl poddůstojník se dvěma vojáky. Za tím účelem
stavěli se trestanci do řady někdy i na dvoře a přicházíval též
důstojník od stráže. Ale obyčejně se tato ceremonie odbyla
domácím způsobem: trestanci se počítali v kasárnách. Tak se stalo
i tentokrát. Počítající se často mýlívali, přepočítávali se,
odcházeli a opět se vraceli. Na konec se ubozí strážníci
dopočítali do želaného čísla a zavřeli kasárnu. V ní| se
nacházelo na třicet vězňů, umístěných dosti těsně na narách. Na
spaní bylo ještě záhy. Proto se každý musil něčím zaměstnati.

Z představených zůstal v kasárně pouze jeden invalida, o němž
jsem se zmínil už dříve. Kromě toho byl v každé kasárně starosta,
jmenovaný ze středu trestanců samým velícím majorem, rozumí se,
že za dobré chování. Ale stávalo se dosti často, že i starosta
býval postižen v dosti vážném přestupku. Pak byl bit, okamžitě
zbaven své hodnosti a na jeho místo naznačen jiný. V naší kasárně
byl starostou Akim Akimyč, jenž k mému podivení nezřídka
pokřikoval na trestance. Trestanci mu odpovídali obyčejně
výsměchem. Invalida byl chytřejší, do ničeho se nemíchal, a hnul-
li přece někdy jazykem, činil to jen ze slušnosti, aby měl
svědomí čisté. Seděl mlčky na své posteli a spravoval botu.
Trestanci si ho skoro ani nevšímali.

V tento první den mého vězeňského života povšiml jsem si jedné
věci a později jsem se přesvědčil, že mé pozorování bylo správné.
A sice, že všichni netrestanci, ať už je to kdokoli, počínaje
lidmi stojícími v bezprostředním styku s trestanci, jako
průvodčími, vojáky na stráži, a konče všemi lidmi vůbec, kteří
mají co činiti se životem v trestnici— že všichni oni hledí na
trestance jaksi přemrštěně. Jako by byli stále v nejistotě a báli
se každý okamžik, že trestanec nestrpí a vrhne se na někoho z
nich s nožem. A co je při tom nejvíce pozoruhodno — trestanci si
byli vědomi, že se jich lidé bojí, a to jim zjevně dodávalo
jakési odvahy. A zatím nejlepším představeným trestanců bývá
právě ten, který se jich nebojí. A pak vůbec, nehledě na tu
jistou odvahu, trestancům samým je mnohem příjemnější, když vidí,
že jim lidé důvěřují. Tím je možná připoutati je k sobě.

Stávalo se za mého pobytu v káznici, ačkoli velmi zřídka, že
někdo z představených vstoupil do trestnice bez vojenského
průvodu. Stálo za podívanou, jak to překvapovalo trestance, a
sice příjemně překvapovalo. Takový nebojácný navštěvovatel
vzbuzoval k sobě vždy úctu, a kdyby se opravdu mohlo něco zlého
přihoditi, za něho by se to nestalo. Strach, jejž vzbuzují
trestanci, jest všeobecný a všude, kde jen se nacházejí vězňové,
i nevím opravdu, z čeho vlastně povstává. Jakýsi důvod ovšem má,
již v samé zevnější podobě trestance, uznaného zlosyna; kromě
toho každý, kdo se přiblíží k trestnici, ví, že se celý ten
zástup lidí nesešel tu dobrovolně, a že přese všechny pokusy
živého člověka nelze učiniti mrtvolou, dokud nevydechne duši;
zůstane mu cit, lačnost msty a života, vášně a potřeba jich
ukojení. Ale přes to jsem rozhodně přesvědčen, že přec jen není
nijaké příčiny ke strachu před trestanci. Nevrhne se tak lehce a
tak rychle člověk na druhého s nožem. Slovem, není-li vyloučeno
nebezpečí a přihází-li se opravdu někdy, už z té okolnosti, že
příklady podobného nebezpečí jsou neobyčejně řídký, dá se
souditi, že nebezpečí to je nepatrné. Rozumí se, že tu mluvím
pouze o lidech již odsouzených, z nichž mnozí jsou třebas i rádi,
že se dostali do káznice — tak příjemným bývá někdy nový způsob
života! —a proto mají nejlepší vůli žiti klidně a pokojně ; a pak
trestanci sami nedopustí, aby opravdu nepokojní živlové mezi nimi
příliš se neroztahovali. Každý trestanec, ať si je sebe smělejší
a drzejší, všeho se v káznici bojí.

Něco jiného je trestanec ve vyšetřování. Ten je vskutku s to, aby
se vrhl na cizího člověka pro nic, za nic, jedině proto na
příklad, že má býti zítra tělesně potrestán; zaviní-li nové
vyšetřování, odloží se přirozeně i vykonání trestu. Zde jest
příčina, jest patrný účel útoku, totiž „zjinačiti svůj osud" za
každou cenu a co nejrychleji. Znám dokonce jeden psychologicky
podivuhodný příklad takového druhu.

Byl u nás v trestnici na vojenském oddělení trestanec, bývalý
voják, nezbavený občanských práv, poslaný následkem soudního
rozsudku na dvě léta do káznice. Byl to strašný vychloubač a
podivuhodný zbabělec. Vůbec vychloubačství a zbabělost jsou u
ruského vojáka vlastností neobyčejně řídkou. Ruský voják vypadá
vždy tak zaneprázdněným, že kdyby se i chtěl něčím vychloubati,
neměl by kdy. Je-li však přece vychloubačem, je dojista už také
zbabělcem a lenochem. Dutov — tak zvali trestance — odbyl si
konečně svou nedlouhou lhůtu a vrátil se opět k řadovému praporu.
Ale protože všichni jemu podobní, jež posýlají do káznice, aby se
napravili, tam dokonce už zlenoší, stává se obyčejně, že, pobyvše
na svobodě na nejvýš dvě nebo tři neděle, přicházejí opět do
vyšetřování a vracejí se do káznice, jen že tentokrát už ne na
dvě nebo na tři léta, nýbrž do „stálého" oddělení, na patnáct
nebo na dvacet let. Tak se přihodilo i jemu. Za tři neděle po
svém návratu z trestnice ukradl Dutov vec, zavřenou na zámek;
kromě toho dopustil se hrubostí a násilí. Byl obžalován a
odsouzen k přísnému potrestání. Zhroziv se v nejvyšší míře jako
nejbídnější zbabělec nastávajícího trestu, vrhl se v předvečer
onoho dne, kdy měl běhati ulicí, s nožem na důstojníka od stráže,
když vstoupil do síně, v níž byli vězňové. Rozumí se, že velmi
dobře věděl, že takovým skutkem neobyčejně zhorší svůj trest a
zvýší lhůtu nucené práce v káznici. Ale výhoda záležela pro něho
právě v tom, aby o několik dní, nebo aspoň o několik hodin
protáhl lhůtu, kdy mu nastane hrozný okamžik trestu! Byl při tom
takovým zbabělcem, že, ač se vrhl na důstojníka s nožem, ani ho
neporanil; vše to učinil jen pro forma, jen proto, aby vznikl na
jeho účet nový zločin, pro který musí býti znova žalován a
souzen.

Okamžik před vykonáním trestu je pro odsouzence ovšem hrozný a
přihodilo se mně v několika letech viděti dosti mnoho odsouzenců
v předvečer osudného pro ně dne. Obyčejně jsem se setkával s
odsouzenými trestanci v nemocnici v oddělení pro vězně, když jsem
býval nemocen, což se stávalo dosti často. Všichni trestanci po
celé Rusi vědí, že nejsoucitnější pro ně člověk je lékař. Lékaři
nikdy nečiní rozdílu mezi trestanci, jako činí nevolky skoro
všichni ostatní lidé, vyjma snad prostý selský lid. Tento nikdy
trestance nekárá za jeho přestupek, byť byl sebe hroznější, a vše
mu odpouští pro trest, kterýž vytrpěl a vůbec pro jeho neštěstí.
Nenazýváť darmo prostý lid po celé Rusi zločin neštěstím, a
zločince nešťastnými. Výraz ten má velmi hluboký smysl. A je to
tím důležitější, že vznikl nevědomky, instinktivně. Lékaři však
jsou ve mnohých případech skutečné útočiště trestanců, zvláště
takových, kteří se nacházejí ve vyšetřování a s kterými se jedná
přísněji, než s odsouzenými...

Takový obžalovaný, vypočítav si přibližně, kdy nastane hrozný pro
něho den tělesného trestu, jde často do nemocnice, doufaje, že
takovým způsobem posune aspoň trochu dále nastávající těžký
okamžik. Když však odchází z nemocnice jako vyléčený, a ví tedy
skoro na určito, že osudná lhůta uplyne zítra, bývá skoro vždy
značně rozčilen. Někteří z ješitnosti se snaží zatajiti své
rozčilení, ale neobratná, strojená bravura neoklame jich
soudruhů. Všichni chápou, oč běží, a mlčí z útrpnosti. Znal jsem
jednoho trestance, mladého člověka, vraha, bývalého vojáka,
odsouzeného k plnému počtu ran holí. Dostal takový strach, že se
ten den před vykonáním trestu odhodlal vypiti sklenici vodky, do
níž nasypal šňupavého tabáku.

Sluší podotknouti, že k trestu odsouzený vězeň vždycky si opatří
vodku v den před vykonáním trestu. Vodku přinesou do trestnice
dlouho před uplynutím lhůty, odsouzený ji draze zaplatí, a celý
půl léta si raději odepře to nejnutnější, jen aby shromáždil
potřebnou částku peněz na čtvrt láhve kořalky, aby ji mohl vypiti
čtvrt hodiny před potrestáním. Trestanci mají vůbec to
přesvědčení, že člověk nachmelený není tak citlivý pro důtky nebo
pro hůl. Ale uchýlil jsem se od vypravování. Ubohý mladík, vypiv
svou láhev vodky s tabákem, vskutku se hned roznemohl; nastalo
vracení s krví, tak že ho odnesli do nemocnice skoro bez paměti.
Ono vracení ublížilo jeho prsům tak, že v něm za několik dní
shledali příznaky souchotin, na něž za půl léta také zemřel.
Lékaři, kteří ho léčili od souchotin, nevěděli ovšem, z čeho
vznikly.

Vypravuju-li však o malomyslnosti, jež se často zmocňuje zločinců
před vykonáním trestu, musím dodati, že někteří z nich naopak
překvapují pozorovatele neobyčejnou chrabrostí. Pamatuji se na
několik případů odvahy, dostupující do jakési nečitelnosti, a
příklady takové nebyly příliš řídký. Zejména se pamatuju, jak
jsem se setkal s jistým strašným zlosynem. Kdysi za letního dne
rozšířila se po vězeňském oddělení v nemocnici pověst, že večer
bude trestán pověstný zlosyn a vojenský sběh Orlov, a po trestu
že ho přivedou do nemocnice. Nemocní trestanci za řeči o Orlovu
dotvrzovali, že bude potrestán krutě. Všichni byli patrně
rozčíleni, a přiznám se, sám jsem také čekal na příchod
pověstného zlosyna s nejvyšší zvědavostí. Dávno jsem již o něm
slýchal pravé divy. Byl to zlosyn, jakých je málo, vraždící s
chladnou myslí starce i děti, Člověk s ohromnou silou vůle a s
hrdým vědomím své síly. Přiznal se ke mnohým vraždám a byl
odsouzen k treste holemi, k běhání ulicí.

Přivedli ho již večer. V nemocnici se setmělo a rozsvítili
svíčky. Orlov byl skoro bez sebe, strašně bledý, s hustými, jako
smola černými, rozcuchanými vlasy. Záda jeho byla opuchlá a
krvavě sinavé barvy. Celou noc ho trestanci ošetřovali, měnili mu
obkladkv, převraceli ho s boku na bok, dávali mu léky, zrovna
jako by ošetřovali nejbližšího příbuzného, nebo některého svého
dobrodince. Druhého dne se již úplně vzpamatoval a prošel se
dvakrát po světnici! To mne překvapilo: přišelť do nemocnice
příliš slabý a ztýraný. Odbyl si totiž najednou celou polovinu
toho počtu ran, jenž mu byl přisouzen. Lékař sám zastavil
exekuci, když viděl, že další bití hrozí zločinci jistou smrtí.
Mimo to byl Orlov nevysoké postavy a slabého složení těla, a
kromě toho seslablý dlouhou vyšetřovací vazbou. Komu se přihodilo
setkati se s trestanci v době vyšetřování, dlouho si zajisté bude
pamatovati jejich vyzáblé, hubené, bledé obličeje a zimničné
pohledy.

Ale přes to přese všechno Orlov se rychle uzdravoval. Jeho
vnitřní, duševní energie patrně silně napomáhala přírodě. A byl
to opravdu člověk ne zcela obyčejný. Ze zvědavosti jsem se s ním
seznámil blíže a zkoumal jsem ho po celý týden. Mohu zcela určitě
říci, že jsem se jaktěživ nesetkal s člověkem silnější, tak
říkaje železnejší povahy, než jeho. Viděl jsem již jednou v
Tobolsku jistou znamenitost toho druhu, bývalého loupežnického
atamana. To bylo úplně divoké zvíře a stáli-li jste vedle něho,
třeba jste ještě nevěděli, kdo je, instinkt vám napovídal, že
stojí vedle vás strašná bytost. Ale tam jsem se hrozil duševní
otupělosti. Jeho tělo tak mocně převládalo všechny jeho duševní
schopnosti. že jste na první pohled poznali z jeho tváře, že mu
zbyla jedině divá lačnost tělesných rozkoší, smyslnosti a
vilnosti. Jsem přesvědčen, že i Koreněv — tak zvali onoho lotra —
klesl by na duchu a zachvěl by se strachy před. trestem, přesto,
že byl schopen vražditi, aniž by při tom pohnul brvou.

Pravým opakem jeho byl Orlov. To bylo vtělené vítězství vůle nad
tělem. Bylo patrno, že tento člověk mohl vládnouti sebou
neobmezeně, že přezíral všeliká muka a všeliké tresty, a nebál se
ničeho na světě. V něm jste pozorovali jedinou nekonečnou
energii, touhu po činnosti, lačnost msty, touhu po dostižení
vytknutého cíle. Byl jsem mimo jiné překvapen jeho podivuhodnou
hrdostí. Pohlížel na všechno jaksi ku podivu s vysoka, aniž by se
při tom snažil vystoupiti na chůdy, nýbrž jaksi zcela přirozeně.
Mám za to, že by se nenašel na celém světě člověk, jenž by byl s
to působiti na něho pouze svou autoritou. Na všechno pohlížel
jaksi neočekávaně klidně, jako by nebylo na světě ničeho, co by
ho mohlo překvapiti. A ačkoli mu bylo zcela zřejmo, že ostatní
trestanci hledí na něho s úctou, přece se nikdy před nimi ničím
nevynášel. A vždyť ješitnost a vychloubavost jsou přece
vlastnostmi, společnými skoro všem trestancům bez výminky.

Orlov byl daleko ne hloupý, a jaksi podivně upřímný, ač nikoliv
žvastavý. Na mé otázky odpovídal mně bez okolků, že čeká, až bude
zdráv, aby si co nejdříve odbyl zbytek trestu, a že se bál dříve,
před početím trestu, že ho nevydrží. „Ale nyní," dodal, mrknuv na
mne, „je všechno v pořádku. Odbudu si zbývající počet ran, pak
mne hned pošlou s ostatní četou do Nerčinska, a já cestou prchnu!
Zcela jistě prchnu! Jen kdyby se záda honem zahojila !" Celých
těch pět dní čekal s netrpělivostí, kdy už bude moci požádati,
aby ho propustili z nemocnice, jako vyhojeného. V té nedočkavosti
býval někdy velmi směšný a veselý.

Pokusil jsem se dáti se s ním do řeči o jeho dobrodružstvích.
Mrzel se trochu při takových otázkách, ale odpovídal pokaždé bez
obalu. Ale když zpozoroval, že se probírám k jeho svědomí a
snažím se vzbuditi v něm aspoň stopy lítosti, pohlédl na mne tak
opovržlivě a tak hrdě, jako bych se byl najednou změnil v jeho
očích v jakéhosi malinkého, hloupého kloučka, s nímž se ani nedá
rozmlouvati, jako se vzrostlým. Ba i cosi jako politování ke
mněbylo patrno na jeho tváři. Za minutu se pak rozesmál nade mnou
nejsrdečnějším smíchem, prostým všeliké ironie, a já jsem
přesvědčen, že později, když zůstal někdy sám a vzpomněl si na má
slova, snad několikrát se dal ještě do smíchu.

Konečně ho propustili z nemocnice, ačkoli neměl záda ještě zcela
zahojená; šel jsem se toho dne také hlásit, že jsem zdráv, a šli
jsme pak z nemocnice spolu, já do káznice, on do strážnice vedle
naší trestnice, kde byl uvězněn i dříve. Když jsme se loučili,
stiskl mne ruku, což bylo s jeho strany důkazem vysoké důvěry.
Myslím, že to učinil proto, že byl velice spokojen sám sebou i
okolnostmi. Neboť ve skutečnosti mne musil přezírati a nemohl na
mne hleděti jinak, než jako na bytost pokořující se, slabou,
žalostnou a v každém vzhledě nižší, než on. Druhého dne byl veden
podruhé k trestu...

Když uzavřeli naši kasárnu, nabyl vnitřek její zvláštního
jakéhosi rázu — rázu skutečného obydlí, domácího krbu. Teprve
nyní mohl jsem pozorovati trestance, své soudruhy, zcela jako
doma. Za dne mohou přijíti každý okamžik do trestnice
poddůstojníci, stráže a vůbec představení, a proto se všichni
obyvatelé trestnice chovají jinak, jako by nebyli zcela klidni,
jako by stále něco očekávali, stále se něčeho obávali. Ale sotva
že byla kasárna uzavřena, ihned se všichni klidně uvelebili,
každý na svém miste a skoro každý se dal do nějaké ruční práce.
Síň se najednou osvětlila. Každý měl svou svíčku a svůj svícen,
nejvíce dřevěný. Jeden se pustil do záplatování bot, druhý šil
nějaký šat. Dusný vzduch v kasárně stával se každou hodinu
těžším.

Houfek hýřilů přisedl v koute na bobečku ke koberci a pustil se
do karet. Skoro v každé kasárně nalézal se trestanec, jenž měl
pohotově malý, ošumělý, asi loket dlouhý kobereček, svíčku a
strašně špinavé, zamaštěné karty. Vše to dohromady se nazývalo
„majdan". Majetník dostával od hráčů plat, okolo patnácti kopějek
za noc; to byla jeho živnost. Hráči hráli obyčejně v cvik,
jedníka a pod. Všechny hry byly hazardní. Každý hráč vysypal před
sebou hromádku měďáků — všechno, co měl v kapse, a vstával se
země buď, když prohrál všechno do poslední kopějky, anebo když
obehrál soudruhy. Hra končila pozdě v noci, někdy trvala až do
svítání, do toho okamžiku, kdy se otvíraly kasárny.

V naší síni, jako ve všech ostatních síních v celé trestnici,
bývali také vždy žebráci, buď tací, kteří všechno propili a
prohráli, anebo žebráci od přírody. Pravím „od přírody" a
pronáším slovo to s důrazem. Neboť mezi naším lidem, ať už v
jakýchkoli okolnostech a za jakýchkoli podmínek vždycky se
vskutku vyskytují a budou vyskytovali některé podivné osobnosti,
obyčejně zkroušené, často do konce ne lenivé, kterým jest osudem
předurčeno, že na věky věčné zůstanou žebráky. Vždycky zůstanou
podruhy, vždy budou otrhaní, vždycky budou vyhlížeti jako
zakřiknutí a stísnění a povždy budou u někoho ve službách, budou
vykonávati něčí rozkazy, obyčejně rozkazy veselých kumpánů, nebo
znenadání zbohatlých a povýšených osob. Jakýkoli podnik,
jakákoliv iniciativa je pro ně soužením a obtíží. Jako by se byli
už narodili s podmínkou, že sami nic nezačnou a budou jen
posluhovati jiným, že nebudou žiti podle své vůle, nýbrž budou
tančiti podle cizí píšťalky. Jejich povoláním jest — konati věci,
jim cizí. K tomu ke všemu žádná okolnost, žádný převrat je nemůže
obohatiti. Zůstanou povždy žebráky. Seznal jsem, že se podobné
osoby nacházejí nejen mezi prostým lidem, nýbrž ve všech stavech,
společnostech, stranách, časopisech a jednotách. Tak bylo i v
každé kasárně, v každé trestnici, a jakmile se sesedl majdan,
jeden z nich se hned dostavil k obsluze. Ostatně ani jeden majdan
se nemohl obejíti bez sluhy. Najímali ho obyčejně všichni hráči
dohromady na celou noc za pět kopejek stříbra a hlavní jeho
povinností bylo státi celou noc na stráži. Z větší části mrznul
pět nebo šest hodin v předsíni po tmě při třicetistupňovém mraze
a dával pozor na každé klepnutí, každé zazvonění, na každý krok
po dvoře. Hlavní velitel pevnosti nebo stráže přicházeli do
trestnice někdy dosti pozdě v noci, z ticha se přikradli a
překvapili hráče, řemeslníky a uviděli přespočetné svíčky, jež
bylo možno zpozorovati už ze dvora. Neboť když počal najednou
rachotiti zámek u dveří, vedoucích ze síně na dvůr, bylo už pozdě
se schovávati, svíčky hasiti a lehati na nary. Ale proto, že
placený hlídač dostával po takovém překvapení od hráčů co proto,
byly případy takové nehody velice řídký. Pět kopejek je ovšem i
na trestnici plat směšně nepatrný; proto mne v trestnici
naplňovala vždy podivením přísnost a bezohlednost nájemců, jak v
tomto případě, tak i ve všech ostatních. „Dostal jsi peníze, tedy
služ!" To byl důvod, jenž nedovoloval nijaké námitky. Za
vynaložený groš bral nájemce vše, co mohl vzíti, bral, bylo-li
možno, i to, co neměl, a ještě se stavěl, jako by činil milost
najatému. Hráč, piják, rozhazující peníze v právo i v levo bez
počítání, ošidil pokaždé svého služebného, a to jsem nepozoroval
jen v trestnici, nejen u majdanu.

Pravil jsem již, že v kasárně přisedl skoro každý k nějakému
zaměstnání, vyjma hráče; jen asi pět osob nezaměstnávalo se
ničím; ti hned lehli spat. Mé místo na narách bylo hned u dveří.
V druhém pořadí nar ležel naproti mně Akim Akimyč tak, že jsme se
dotýkali hlavami. On pracoval asi do deseti nebo jedenácti hodin;
lepil jakousi různobarevnou svítilnu, na kterou obdržel ze města
objednávku za dosti slušný peníz. V hotovení svítilen byl
mistrem; pracoval methodicky, nedávaje se vytrhovati. Když byl s
prací hotov, všechno pořádně uklidil, rozestlal svou matraci,
pomodlil se a slušně si ulehl na svou postel. Slušnosti a pořádku
dbal podle všeho pedantsky až do nejmenších podrobností;
pokládalť se patrně za neobyčejně rozumného člověka, jako vůbec
všichni tupí a obmezení lidé. Nelíbil se mně hned prvního dne,
ačkoli se pamatuju, že jsem onoho prvního dne mnoho o něm
přemýšlel, a nejvíce se divil tomu, že taková osobnost, místo aby
se těšila všemožnému úspěchu na světě, octla se v trestnici. O
Akimovi Akimyči budu ještě častěji mluviti.

Zatím však popíšu krátce stav celé naší kasárny. Čekal mne v ní
mnoholetý pobyt a to byli samí moji budoucí spolubydlitelé a
soudruhové. Pochopitelno, že jsem je zpytoval s lačnou
zvědavostí. Na levo od mého místa, na narách, bylo umístěno
několik horalů z Kavkazu, kteří sem byli posláni většinou za
loupež a sice na různé lhůty. Byli to dva Lezginci, jeden Čečenec
a tři dágestanští Tataři. Čečenec byl zasmušilý, mrzutý člověk;
skoro s nikým nemluvil a po svém okolí pohlížel stále s
nenávistí, zamračeně a s jízlivým, zlostně posměvačným úsměvem. Z
Lezginců jeden byl už stařec s dlouhým, tenkým, hrbatým nosem,
hotový loupežník na první pohled, Za to druhý, Nurra, způsobil na
mne hned prvního dne velmi potěšitelný, milý dojem. Byl to ještě
mladý člověk, postavy nevysoké, zavalitý jako Herkules,
plavovlasý s jasně modrýma očima, s tupým nosem, s obličejem jako
Čuchonka, a s nohama zkřivenýma od stálé druhdy jízdy na koni.
Celé jeho tělo bylo sesekáno a zraněno bodáky a kulkami. Patřil k
pokojným obyvatelům Kavkazu; ale neustále potají odjížděl k
válčícím horalům a spolu s nimi přepadal Rusy. V trestnici
všichni ho měli rádi. Byl vždycky veselý, ke všem přívětivý,
pracoval bez reptání, byl spokojený, jasného vzezření, ačkoli s
opovržením často pohlížel na ošklivost a nečistotu života v
trestnici a býval rozhořčen až do hněvu každým zlodějstvím,
podvodem, opilstvím a vůbec vším, co bylo nečestné. Svárů však
nepůsobil; jen se odvracel s opovržením. Sám on za celou dobu
svého pobytu v trestnici neukradl ničeho, nedopustil se ani
jediného potupného skutku.

Nurra byl velice nábožný. Modlitby konal svatě. V postní dni před
mohamedánskými svátky postil se jako fanatik, a celé noci
proklečel na modlitbách. Všichni ho měli rádi a věřili v jeho
poctivost. „Nurra je lev," říkali trestanci; tak mu i zůstalo
příjmení „lev". Byl zcela přesvědčen, že až si odbude svůj trest
v káznici, dovolí mu vrátiti se na Kavkaz, a žil tou jedinou
nadějí. Mám za to, že by zemřel, kdyby byl zbaven své naděje.

Upoutal mou pozornost hned prvního dne mého pobytu v trestnici.
Nebylo možná nevšimnouti si jeho dobré, sympatické tváře mezi
zlými, zasmušilými a posměvačnými tvářemi ostatních trestanců. V
první půl hodině, hned jak jsem přibyl do trestnice, jda kolem
mne, poklepal mi na rameno a dobrosrdečně se mí usmál do očí.
Nemohl jsem z počátku pochopíti, co by to znamenalo. Mluvilť po
rusky velmi špatně. Brzy na to opět ke mně přistoupil, a opět,
usmívaje se, udeřil mě přátelsky na rameno. Pak zas a zas, a tak
to trvalo tři dni. To znamenalo s jeho strany, jak jsem se
dovtípil a jak jsem později též zvěděl, že jemu mne líto, že
cítí, jak mne těžko seznamovati se s káznicí, že mně chce
prokázati své přátelství, dodati mně síly a ubezpečiti mne své
ochrany. Dobrý a naivný Nurra!

Dagestanští Tataři byli tři, všichni byli vlastní bratří. Dva z
nich byli už starší, ale třetímu, Aleji, nebyly více než dvacet
dva roky, a na pohled byl ještě mladší. Na narách měl místo právě
vedle mne. Jeho krásná, otevřená, rozumná a spolu dobrosrdečná
tvář poutala k sobe mé srdce hned od prvního setkání, i byl jsem
velice, rád, že mne dal osud za souseda jeho a ne někoho jiného.
Celá jeho duše se zračila na jeho krásném, ano možno říci
překrásném obličeji. Úsměv jeho byl tak důvěrný, tak dětsky
dobrosrdečný; velké černé oči byly tak měkké, tak laskavé, že
jsem pokaždé pocítil zvláštní radost, ba útěchu v zármutku a
tesklivosti, kdykoli jsem pohlédl na něho. Mluvím bez
nadsazování. Jeden ze starších bratří — měl starších bratří pět;
dva byli posláni z trestu do jakéhosi závodu — poručil mu kdysi,
aby vzal šašku,*) sedl na koně a jel s ním na jakousi výpravu.
Úcta k starším je v rodinách horalů tak veliká, že se chlapec
nejen neodvážil, aby se optal, kam pojedou, nýbrž ani mu nepřišla
podobná otázka na mysl. Starší pak měli za zbytečno, aby mu to
sdělovali. Tak vyjeli na loupež, majíce v úmyslu vyčkati u cesty
a oloupiti bohatého arménského kupce. A tak se skutečně stalo:
povraždili vojenský průvod, zabili Arména a zmocnili

*) Šaška je kavkazská šavle zvláštního tvaru.

se jeho zboží. Ale věc se vyzradila, vzali do vazby všech
šestero, zavedli vyšetřování, dokázali jim zločin, odsoudili a
poslali je na Sibiř na nucenou práci. Jedinou milostí, kterou dal
soud Alejoví, bylo, že mu zkrátil lhůtu trestu : byl poslán na
Sibiř na čtyři léta. Bratří ho milovali velice a sice spíše
jakousi otcovskou láskou, než bratrskou. Byl jim útěchou ve
vyhnanství, a jakkoli byli z pravidla zasmušilí a mrzutí, vždycky
se usmáli, když na něho pohlédli, a když se s ním dali do řeči
(což se stávalo zřídka a krátce, jako by ho pořád ještě pokládali
za chlapce, s nímž nelze mluviti o vážných věcech), tu přísné
jich tváře se vyjasnily a já se dovtipoval, že s ním rozprávěli o
něčem žertovném, skoro dětském; aspoň po každé na sebe pohlédli a
dobromyslně se usmáli, když vyslechli jeho odpověď. Sám on se
však skoro ani neodvažoval dáti se s nimi do řeči: tak veliká
byla jeho k nim úcta.

Těžko pochopiti, jak si mohl tento chlapec po celou dobu svého
vězení zachovati takovou měkkost srdce, jak si mohl vypracovati
takovou přísnou čestnost, takovou upřímnost, příchylnost a
nezhrubnul a nezkazil se. Byla to ostatně pevná, stabilní povaha,
přes to, že se na pohled zdála měkkou. Později jsem to poznal
důkladně. Byl cudný, jako nevinná panenka, a číkoliv ošklivé,
cynické, špinavé nebo nespravedlivé, násilné jednání v trestnici
rozněcovalo oheň nelibosti v jeho krásných očích, jež se pří tom
stávaly ještě krásnějšími. Avšak hádkám a sporům se vyhýbal, ač
nebyl jinak z těch, kdo by si dal ublížiti beztrestně a dovedl si
zjednati právo. Avšak jak praveno, neměl s nikým sporů; všichni
ho měli rádi a byli k němu laskaví.

Ke mně byl Alej z počátku pouze zdvořilý. Ale pomalu jsem s ním
počal rozmlouvati; naučil se za několik měsíců výborně mluviti po
rusky, čeho nedocílili jeho bratří za celou dobu svého vězení.
Shledal jsem v něm neobyčejně rozumného hocha, neobyčejně
skromného a zdvořilého, jenž také už mnoho přemýšlel. Vůbec řeknu
hned z předu: pokládám Aleje za člověka daleko ne obyčejného, a
na své setkání s ním vzpomínám jako na jedno z nejpříjemnějších
setkání za svého života. Jsou povahy již od přírody tak krásné,
tak velice Bohem nadané, že pouhá myšlénka, že by se někdy mohly
změniti ve svůj neprospěch, se vám zdá nemožnou. O ně se nikdy
nebojíte. Nebojím se ani teď o Aleje. Kde as je nyní?...

Kdysi, již dosti dlouho po mém příchodu do trestnice, ležel jsem
na narách a těžké myšlénky mne kroužily hlavou. Alej, vždycky
pilný a pracovitý, nebyl právě ničím zaměstnán, ač bylo ještě
záhy spát. Měli právě svůj mohamedánský svátek a proto
nepracovali. Ležel s rukama pod hlavou a také o něčem přemýšlel.
Najednou se mne optá:

„Co, je ti velmi těžko nyní?"

Pohlédl jsem na něho pln zvědavosti, a tato nenadálá, přímá
otázka zdála se mně podivnou od Aleje, vždy tak jemnocitného,
vždy opatrného, vždy rozumného v srdci; ale když jsem si ho
všimnul pozorněji, shledal jsem v jeho tváři tolik tesklivosti,
tolik zármutku, způsobeného vzpomínkami, že jsem ihned poznal, že
jemu samému bylo nad míru těžko, a sice právě v týž okamžik.
Sdělil jsem mu, čeho jsem se domyslil. Alej si vzdychnul a
truchlivě se pousmál. Mně se líbil jeho úsměv, vždy něžný a
srdečný. Kromě toho, když se pousmál, odkrýval dvě řady zubů jako
perly, jichž kráse by mohla záviděti první krasavice celého
světa.

„Řekni mně, Aleji; viď že's přemýšlel právě o tom, jak slaví u
vás v Dagestaně dnešní svátek ? Tam je asi veselo?"

„Ano," odvětil s nadšením a oči jeho zazářily. „Ale jak to víš,
že jsem přemýšlel právě o tom?"

„Jak bych nevěděl! Co, je tam lépe než zde?"

„Ach, proč to říkáš ..."

„Jaké květy u vás nyní kvetou, hotový ráj !"

„ O -ach! Raději nevzpomínej." On byl velice rozčilen.

„Poslechni, Aleji! Měl jsi sestru?"

„Měl, proč se ptáš?"

„Musí býti krasavicí, je-li podobna k tobě."

„Co já! Ona je taká krasavice, že v celém Dagestanu není
krásnější. Ach jak krásna je moje sestra! Neviděl jsi takové
krásy! I moje máť byla krasavice."

„A ráda tě měla matička?"

„Ach, co to mluvíš! Ona dojista zemřela nyní hořem pro mne. Já
byl její zamilovaný syn. Milovala mne víc než sestru, více než
všechny ostatní... Dnes ve snách ke mně přišla a plakala nade
mnou."

Alej umlk' a ten večer nepromluvil už ani slova více. Ale od té
doby vyhledával pokaždé příležitost, aby si mohl pohovořiti se
mnou, ačkoli z úcty, kterou choval ke mně nevím proč, nikdy
nezačínal mluviti první. Ale byl velmi rád, když jsem ho oslovil.
Vyptával jsem se ho na Kavkaz, na jeho dosavadní život. Bratří mu
nepřekáželi, aby se mnou hovořil, ano bylo jim to i příjemno. Ba,
když pozorovali, že si čím dále, tím více oblibuju Aleje, sami se
stávali ke mně laskavějšími.

Alej mně pomáhal při práci, posloužil mně, čím mohl, v kasárnách,
a bylo viděti, že mu působí potěšení, mohl-li mně aspoň v něčem
uleviti, nebo se mně něčím zavděčiti. V této jeho snaze,
zavděčiti se, nebylo ani sebe menšího ponížení, ani vyhledávání
jaké výhody, nýbrž byl to vřelý, přátelský cit, s nímž se přede
mnou již netajil. On měl mimo jiné značné vlohy k různým
mechanickým pracím; naučil se řádně prádlo šíti, boty spravovati,
a později se přiučil, na kolik bylo možno, řemeslu truhlářskému.
Bratří ho chválili a byli na něho hrdi.

„Poslouchej, Aleji," pravil jsem mu kdysi; „proč se nenaučíš
čisti a psáti po rusky? Víš, jak se ti to může později hoditi zde
v Sibiři?"

„Velmi rád bych. Ale u koho se mám učiti?"

„Což je zde málo gramotných? Chceš-li, já sám tě naučím!"

„Ach, nauč, buď tak dobrý!" Zdvihl se při tom dokonce na narách a
prosebně složil ruce, pohlížeje na mne.

Dali jsme se do učení hned následujícího večera. Měl jsem ruský
překlad Nového Zákona, knihu to, jež v trestnici nebyla
zapovězena. Bez slabikáře, pouze z této knihy, naučil se Alej za
několik neděl velmi dobře čísti. Za tři měsíce už rozuměl úplně
spisovnému jazyku. Učil se ohnivě, náruživě.

Jednou jsme spolu přečetli celé „kázání na hoře". Zpozoroval
jsem, že Alej některá místa onoho kázání vyslovuje jaksi se
zvláštním citem.

Optal jsem se ho, líbí-li se mu, co četl?

Vzhlédl bystře na mne a ruměnec mu zbarvil tváře.

„Ó ano!" odpověděl. „Isa*) je svatý prorok, Isa mluvil boží
slova! Jak je to krásné!"

„A co se ti nejvíce líbí?"

„To, kde praví: odpouštěj, miluj, neubližuj, a nepřátele miluj.
Ach, jak krásně mluví!"

I obrátil se k bratřím, kteří poslouchali náš rozhovor a počal
jim horlivě cosi vypravovati. Rozmlouvali dlouho a vážně mezi
sebou a kývali hlavami na znamení souhlasu. Pak se obrátili ke
mně s vážně milostivým, to jest čistě musulmanským úsměvem, jejž
velice miluju, a sice právě pro jeho vážnost, a dotvrdili, že Isa
byl boží prorok a že činil veliké zázraky; že vytvořil ze hlíny
ptáče, dechnul na ně a ptáče se dalo do letu... a že to i v
jejich knihách napsáno. Mluvíce to, byli zcela přesvědčeni, že
mně činí velikou radost, chválí-li Isu, Alej pak byl nad míru
šťasten, že se bratří odhodlali a učinili mně onu radost,

Psaní také šlo neobyčejně dobře. Alej si opatřil papír — mně
nedovolil, abych jej koupil za své peníze — péra, černidlo a za
nějaké dva měsíce se naučil výborně psáti. To překvapilo dokonce
i jeho bratry. Hrdost a spokojenost jejich neznaly mezí. Oni
nevěděli, čím se mně mají odvděčiti. Při robotě, jestliže jsme
náhodou pracovali pohromadě, jeden přes druhého mně pomáhali a
pokládali si to za štěstí. O Alejoví ani nemluvím. Miloval mne
snad tolik, jako bratry. Nikdy nezapomenu, jak odcházel z
káznice. Odvedl mne za kásárnu, tam se mně vrhnul na krk a dal se
do pláče. Do té doby nikdy mne nelíbal a neplakal. „Ty's učinil
pro mne tolik, tolik jsi učinil," pravil, „že by otec můj, matka
by pro mne tolik neučinila; ty's mne učinil člověkem, Bůh ti
odplatí, a já na tebe nikdy nezapomenu..."

Kde as, kde je nyní můj dobrý, milý, milý Alej!

Kromě Čerkesů byla v našich kasárnách ještě celá skupina Poláků,
tvořících zcela zvláštní rodinu, nikterak se skoro nestýkající s
ostatními trestanci. Pravil jsem již, že pro své stranění se
ostatních, pro svou nenávist k trestancům ruským byli sami také
ode všech nenáviděni. Byly to povahy utýrané, choré; bylo jich
celkem šest. Někteří z nich byli lidé vzdělaní; o nich promluvím
zvlášť a podrobně později. Od těchto jsem za posledních let svého
pobytu v káznici dostával časem nějaké knihy. První kniha, kterou
jsem přečetl, způsobila na mne hluboký, podivný, zvláštní dojem.
O těch dojmech budu vypravovali někdy zvlášť. Pro mne byly příliš
zajímavý, ačkoli jsem přesvědčen, že mnohým budou zhola
nepochopitelný. Avšak nezkusil-li člověk některých věcí, nemůže o
nich souditi. Povím jen, že ujma v potřebách mravných působí
hůře, než všeliké útrapy fysické. Prostý člověk, přijde-li do
káznice, přijde do své společnosti, snad dokonce do společnosti
pokročilejší, než je sám. Ztratil ovšem mnoho — rodný kraj,
rodinu, všechno — ale společnost zůstává pro něho tatáž. Člověk
vzdělaný, jemuž se podle zákona přisuzuje týž trest, jako člověku
prostému, ztrácí často nepoměrně více, než tento. On musí
potlačiti v sobě všechny své potřeby, všechny návyky; musí
vstoupiti do společnosti, která mu nedostačuje, musí si přivykati
dýchati jiným vzduchem... On je rybou, vytaženou z vody na písek
... A proto často trest, vyměřený všem stejně po zákonu, stává se
pro něho desateronásobně trapnějším. Toť pravda... ba i v tom
případě, kdyby se vše týkalo pouze hmotných návyků, jichž se musí
v trestnici vzdáti.

Poláci tedy tvořili zvláštní, uzavřenou skupinu. Bylo jich šest,
a bydleli pohromadě. Ze všech trestanců naší kasárny měli rádi
pouze jednoho žida, a to snad jen proto, že je bavil. Našeho
židáčka měli ostatně rádi též jiní trestanci, ačkoli se mu
rozhodně všichni bez výjimky posmívali. Byl sám jediný mezi námi
a já si ani nyní ještě nemohu na něho vzpomenouti, abych se
nemusil smáti. Pokaždé, když jsem na něho vzhlédl, přicházel mné
na mysl Gogolův židáček Jankel z Tarasa Bulby, který když se
svlekl, ubíraje se se svou židovkou na lože do jakési bedny, byl
vždy hrozně podoben kuřeti. Isaj Fomič, náš židáček, podobal se
oškubanému kuřeti, jako dvě kapky vody. Byl to člověk už ne
mladý, mohlo mu býti okolo padesáti let, byl nízké postavy,
slaboučký, lstivý, ale zároveň rozhodně hloupý. Byl drzý a
vypínavý, ale při tom strašně bojácný. Byl samá vráska; na čele a
na tvářích měl znamení, jež mu kat vypálil na pranýři. Nikterak
jsem nemohl pochopiti, jak mohl vydržeti šedesát ran důtkami.
Přišel do káznice pro vraždu.

Měl schovaný recept, jejž mu od lékaře opatřili jeho souvěrci
hned po pranýři. Dle toho receptu mohl si dát, upraviti mast, po
které by za dvě neděle zmizela vypálená znamení. V káznici však
nesměl oné masti použiti, a proto čekal, až uplyne jeho
dvanáctiletá lhůta vězení, načež, až vyjde z káznice a bude
internován v Sibiři, měl v úmyslu použiti svého receptu. „Jinak
bych se nemohl oženit," vysvětloval mně při jisté příležitosti;
„já se chci na každý způsob oženit."

Byli jsme spolu dobří přátelé. Býval vždy v nejlepší míře. V
káznici se mu žilo lehce. Byl vyučen zlatnickému řemeslu, a
poněvadž ve městě zlatníka nebylo, měl neustále plno objednávek,
následkem čehož byl zbaven těžké práce. Rozumí se, že byl zároveň
i lichvářem a půjčoval na úroky a na zástavy peníze celé
trestnici. Přišel do káznice dříve než já, a jeden Polák mně
vylíčil jeho příchod podrobně. Je to velice směšná historie, ale
povím ji až později, neboť o Isaji Fomičovi budu mluviti nejednou
ještě.

Ostatní lid v naší kasárně záležel ze čtyř starověrců, starců a
písmáků, k nimž patřil i kmet ze Starodubských osad; dále ze dvou
nebo tří Malorusů, lidí zasmušilých; z mlaďoučkého trestance s
jemnou tváří a tenounkým nosem, dvacet tři léta starého, ale
zahubivšího už osm duší; z hloučku penězokazů, z nichž jeden
bavil svými šprýmy celou naši kasárnu; konečně z několika
pošmourných, zasmušilých osobností, oholených a zohavených,
mlčelivých a závistivých, hledících s nenávistí z pod obrví kolem
sebe a odhodlaných hleděti tak, mračiti se, mlčeti a nenáviděti
ještě dlouhá léta — celou dobu svého vezení.

Vše to jen se přede mnou mihnulo onoho prvního, smutného večera
mého nového života — mihnulo se uprostřed dýmu a kouře, za
nadávek a nevýslovného cynismu, v nesnesitelně zapáchajícím
vzduchu, za řinčení okovu, za proklínání a nestydatého smíchu.
Ulehl jsem na holá prkna, složiv si pod hlavu své šaty — podušky
jsem ještě neměl — přikryl se kožichem, ale dlouho jsem nemohl
usnouti, ač jsem byl celý utýrán a zkrušen všelikými hrůznými a
neočekávanými dojmy tohoto prvního dne. Ale nový život můj teprve
začínal. Mnoho mne ještě v budoucnosti očekávalo takových věcí,
na něž jsem si nikdy nepomyslil, jichž jsem netušil...

V.

První měsíc.

Čtvrtého dne po příchodu do trestnice bylo mně poručeno, abych
šel na práci. Nezapomenu na tento první den práce, ač se mně v
prodlení jeho nepřihodilo pranic neobyčejného, ovšem jestliže
nespustíme s mysli, že jinak celé mé postavení vůbec bylo
neobyčejné. Ale byl to také jeden z prvních dojmů, a já si všímal
v tu dobu ještě dychtivě všeho. Všechny ty první tři dni jsem
strávil v nejtrapnějších pocitech. „Hle, konec mé dráhy: jsem v
káznici!" opakoval jsem si každou minutu. „Hle, přístav můj na
mnohá, dlouhá léta, můj koutek, do něhož vstupuju s takovým
nedůvěřivým, s takovým bolestným pocitem. A kdo ví? Snad až mně
bude po mnoha letech opouštěti ho, ještě mně ho bude líto!" dodal
jsem nikoli bez příměsi onoho škodolibého citu, jenž se zmůže
časem na tolik, že má zapotřebí schválně drásati svou vlastní
ránu, jako by si přál těšiti se vlastní bolestí, jako by vědomí
celé velikosti neštěstí bylo vskutku slastí. Myšlénka, že by mně
někdy mohlo býti líto onoho koutku, naplnila mne samého úžasem;
již tehdáž jsem tušil, v jak hrozné míře může člověk něčemu
přivyknouti. Ale vše to bylo teprv věcí budoucnosti, a prozatím
kolem mne bylo všechno mně nepřátelské a strašné... třebas ne
všechno, ale, rozumí se, mně se tak zdálo. Ta divá zvědavost, se
kterou si mne prohlíželi moji noví soudruhové trestanci, jejich
zvýšená přísnost vzhledem k nováčkovi z rodu šlechtického, jenž
se neočekávaně objevil v jejich společnosti, přísnost, jež časem
přecházela div ne v nenávist — vše to mne tak utýralo, že jsem si
sám už přál práce co nejdříve, jen abych honem poznal a zakusil
veškeru svou bídu jedním rázem, abych počal žíti týmž životem,
jako všichni oni, abych se co nejdříve vpravil do společné koleje
se všemi ostatními.

Rozumí se, že jsem tehda nezpozoroval, ba ani nepodezříval mnohé,
co jsem měl před samým nosem; mezi okolnostmi nepřátelskými
netušil jsem ještě věcí radostných. Ostatně několik přívětivých,
laskavých osobností, s nimiž jsem se setkal již za těchto tří
dní, dodaly mně prozatím mnoho odvahy. Ze všech nejlaskavějším a
nejpřívětivějším byl ke mně Akim Akimyč. Mezi zasmušilými a
nenávistnými tvářemi ostatních trestanců nemohlo mně ujiti též
několik dobrých a veselých. „Všude jsou lidé zlí, a mezi zlými i
dobří," pomyslil jsem si honem pro vlastní útěchu; „kdo ví? snad
tito lidé nejsou dokonce v takové míře horší, než ti ostatní,
kteří zůstali tam za trestnicí." Myslil jsem si to a sám jsem si
kýval hlavou k té myšlénce; ale — můj Bože! — kdybych jen byl
věděl tehda, jak pravdivou byla i tato myšlénka!

Byl tu na příklad jistý člověk, jehož jsem teprv po mnoha, mnoha
letech poznal úplně; a přece byl se mnou a neustále nedaleko mne
skoro po celou dobu mého vězení. Byl to trestanec Sušilov.
Jakmile jsem se zmínil nyní o trestancích, kteří nebyli horší než
jiní, hned jsem si nevolky vzpomněl na něho. On mně posluhoval.
Ostatně měl jsem ještě jiného služebníka. Akim Akimyč odporučil
mně hned od samého počátku, v prvních dnech jednoho z trestanců,
jménem Osipa, který prý mně bude za třicet kopejek měsíčně vařiti
zvláštní stravu, když už se mne tak příčí jídlo komisní, a mám-li
prostředky, abych si objednal své zvláštní. Osip byl jeden ze
čtyř kuchařů, kteří podle přání trestanců byli komandováni do
našich dvou kuchyní, ačkoliv jinak záviselo úplně od jejich vůle,
chtí-li přijati nebo odmítnouti tuto volbu; a jestli že ji
přijali, mohli se jí třeba hned zítra opět vzdáti. Kuchaři na
práci nechodili a povinnost jejich záležela v pečení chleba a
vaření ščí. Neříkali jim u nás kuchař, nýbrž kuchařka (v ženském
rodě), ale nikoli snad z opovržení, neboť do kuchyně se volil lid
rozumný a dle možnosti poctivý — nýbrž jen tak ze žertu a naši
kuchaři se proto pranic nemrzeli.

Osipa volili skoro pokaždé a tak byl po několik let skoro bez
ustání „kuchařkou". Povinnosti té vzdával se jenom na krátký čas,
když se mu již mnoho zastesklo a spolu se v něm vzmohla touha po
pašování vodky. Byl to člověk vzácné poctivosti a tichosti, ač se
dostal clo trestnice pro podloudnictví. Byl to týž podloudník,
týž vysoký, silný chlapík, o kterém jsem se už zmínil; všeho se
bál, zejména metly, byl zkroušený, pokorný, ke všem laskavý, s
nikým se nikdy nepohádal, ale nebyl s to, aby nepašoval vodku
přes všechnu svoji zbabělost; bylť vášnivým podloudníkem. Spolu s
ostatními kuchaři měl také zavedený obchod s vodkou, ač ne v
takých rozměrech, jako Gazin, protože neměl smělosti, aby vložil
do obchodu tak veliký kapitál.

S tímto Osipem žil jsem vždy v míru. Co pak se týče prostředků,
aby člověk mohl míti svou zvláštní stravu, k tomu jich nebylo
příliš mnoho zapotřebí. Nechybím, řeknu-li, že měsíční výdaje na
mou stravu obnášely všeho všudy rubl stříbra, rozumí se kromě
chleba, jenž byl komisní, a někdy kromě ščí, měl-li jsem už
příliš veliký hlad, neboť se mně ošklivily, což ostatně skoro
úplně přestalo později. Obyčejně jsem si kupoval kousek masa,
libru na den. V zimě bylo u nás maso po půl kopějce. Pro maso na
trh chodil některý z invalidů, z nichž byl v každé kasárně jeden
pro udržování pořádku, a kteří sami dobrovolně vzali na sebe
povinnost, choditi každodenně na trh kupovat čeho třeba pro
trestance, a nebrali za to skoro nijakého platu, leda tak nějakou
maličkost. Činili to pro svůj vlastní pokoj, neboť jinak by s
trestanci nevydrželi. Takým způsobem přinášeli tabák, cihlový
čaj, maso, preclíky a jiné a jiné, vyjma snad jen vodku. Vodky na
nich nežádali, ač je časem vodkou uctívali

Osip mně upravoval po několik let stále jedno a totéž, kousek
pečeného masa. Jak bylo upečeno, to jest ovšem jiná otázka, ale o
to nešlo. Pozoruhodno je to, že jsem s Osipem v prodlení několika
let nepromluvil skoro ani dvou slov. Mnohokrát jsem se s ním
dával do řeči, ale on jako by nebyl způsobilým k rozmluvě:
pousměje se, nebo řekne ano či ne a dost. Bylo až podivno patřiti
na toho Herkula s povahou sedmiletého dítěte.

Ale kromě Osipa posluhoval mně ještě Sušilov. Nenajímal jsem ho a
nevyhledával jsem ho. Sám jaksi mne vyhledal a oddal se mně k
službám; ani se nepamatuju, kdy a jak se to přihodilo. Počal mně
práti prádlo. Za kasárnami, schválně za tím účelem, byla zřízena
veliká jáma na pomeje. Nad jamou v erárních korytech se pralo
prádlo trestanců. Kromě toho vynalézal si Sušilov sám tisícerý
různé povinnosti, aby se mně zavděčil: opatřoval můj čajník
vařící vodou, vyřizoval různá poručení, shledával pro mne, čeho
bylo třeba, nosil mou kazajku do správy, mazal mně boty čtyřikrát
za měsíc; vše to vykonával bedlivě, spěšně, jako by na něm ležely
Bůh ví jaké povinnosti — slovem připoutal úplně svůj osud k mému
a všechny mé starosti přijal na sebe. Nikdy na příklad neříkal:
„Máte tolik a tolik košil, vaše kazajka je roztržena" a pod.,
nýbrž vždycky: „Máme nyní tolik a tolik košil, naše kazajka je
roztržena." Sledoval zrovna každý můj pohled a zdá se, že to
pokládal za hlavní úkol svého života. Řemesla, čili jak trestanci
říkají, rukomesla neměl nijakého, a zdá se, že jen ode mne si
vydělal nějakou tu kopejku. Platil jsem mu, mnoho-li jsem mohl,
tedy babkami, a přece byl vždy úplně spokojen. Nebyl s to, aby
někomu neposluhoval, a myslím, že si zvolil mne hlavně proto, že
se mnou bylo snáze se srovnati a že jsem platil poctivěji. Byl
jedním z těch, kteří nikdy nemohli zbohatnouti a zlepšiti své
postavení, kteří se dávali najímati k hlídání majdanů, stojíce
celé noci v předsíni na mraze, dávajíce pozor na každý šelest na
dvoře pro případ, kdyby přišel velitel pevnosti a dostávali za to
po pěti kopějkách stříbra div ne za celou noc, a po případě, když
prozívali a dali se překvapiti prohlídkou, přicházeli o všechno a
odpovídali svými zády! Však jsem už o nich vypravoval.
Charakteristickým pro ony lidi bylo, že pokořovali do nejvyšší
míry svou osobnost vždycky, všude a div ne přede všemi, a při
společných záležitostech hrávali ani ne druhé, nýbrž teprve třetí
úlohy. Všechno to leželo už jaksi v jejich povaze.

Sušilov byl velice politování hodný člověk, naprosto pokorný a
ponížený, skoro zastrašený, ač ho nikdo u nás nebil; byl už od
přírody jaksi zastrašený. Bývalo mně ho vždy velice líto. Ba
nemohl jsem na něho ani pohlédnouti bez lítosti. Ale proč mně ho
bylo líto — sám bych nemohl odpovéděti. Rozmlouvati také jsem s
ním nemohl; také neuměl rozprávěti. Bylo patrno, že mu to působí
velikou obtíž a teprve tehda oživoval, když jsem mu, chtěje
učiniti konec řeči, dal něco na práci, nebo jsem ho požádal, aby
došel, aby doběhl někam. Byl jsem posléze přesvědčen, že mu tím
působím radost. Nebyl ani vysoké, ani malé postavy, nebyl ani
hezký ani šeredný, ani hloupý ani chytrý, ani mladý ani starý,
trochu důlkovitý, trochu plavovlasý. Něco příliš určitého nebylo
nikdy lze o něm říci. Leda jediné: jak se mně zdá a jak jsem se
mohl dovtípiti, náležel k té skupině, jako Sirotkin, a náležel k
ní jedině pro svou zastrašenost a pokornost. Trestanci se mu
někdy posmívali a sice proto, že cestou, ubíraje se v zástupu
trestanců na Sibiř, směnil se a sice směnil se za červenou košili
a za rubl stříbra. Pro tuto nepatrnou cenu, za kterou se prodal,
se mu trestanci právě smáli. „Směniti se" znamená zaměniti si s
někým jméno a následovně i jeho osud. Jakkoli podivným se zdá
něco takového, jest to přec jen holá pravda a za mých dob mezi
trestanci, ubírajícími se na Sibiř, byl obyčej ten ještě v plné
síle, byl posvěcen podáním a určitými, známými formálnostmi.
Zprva jsem tomu nikterak nemohl uvěřiti, ale konečně mně nezbylo,
než uvěřiti hotové události.

Děje se to následujícím způsobem. Na Sibiř táhne na příklad
skupina trestanců. Jdou tu všelijací: i do káznice, i do dolů, i
prostě tací, kteří se z přinucení usadí na Sibiři: všichni jdou
společně. Někde cestou, dejme tomu v Permské gubernii, některý z
deportovaných si přeje, směniti se s jiným. Na příklad nějaký
Michajlov, odsouzený pro vraždu nebo pro jiný těžký zločin, má za
nevýhodné, aby se dal zavříti na dlouhá léta do káznice. Dejme
tomu, že je chlapík zchytralý, prohnaný, ví co a jak; nuže tento
Michajlov si vyhlídne z téže skupiny někoho sprostnějšího,
přihlouplejšího, pokornějšího, jemuž je vyměřen trest poměrně
lehký, na příklad do dolů na málo let, nebo nucené usazení v
Sibiři, anebo třebas také do káznice, ale s kratší lhůtou.
Konečně vypátrá Sušilova. Sušilov pochází z panské čeledi a je
poslán pouze za osadníka. Prošel už půldruhého tisíce verst,
rozumí se, je bez kopějky peněz, protože Sušilov nikdy nemůže
míti ani kopějky, jde celý vysílený, znavený, živě se pouze
komisní stravou, a nemaje jediného sladšího sousta, třebas jen
občas; jde v pouhém komisním obleku, přisluhuje všem za nepatrný
peníz. Michajlov se dá se Sušilovem do řeči, seznámí se s ním,
třeba i spřátelí, a konečně na některé stanici ho uctí vodkou.
Posléze mu učiní návrh: nechce-li se sním směniti? Že prý on,
Michajlov, tak a tak, je odsouzen vlastně ani ne do káznice,
nýbrž do jakéhosi „zvláštního oddělení". Je to sice také káznice,
ale zvláštní, tedy něco lepšího.

O „zvláštním oddělení", dokud ještě trvalo, nevěděli ani všichni
úředníci, jako na příklad v Petrohradě. Byl to takový od jiných
odloučený a zvláštní koutek v jednom Sibiřském koutě, a tak málo
obydlený (za mne bylo v něm asi sedmdesát osob), že bylo těžko
vypátrati jeho stopu. Setkával jsem se později s lidmi, kteří
sloužili v Sibiři a znali ji, a kteří zvěděli o „zvláštním
oddělení" ponejprv ode mne. Ve „Svodě zákonů" napsáno o něm všeho
všudy šest řádek: „Zařizuje se při té a té káznici Zvláštní
oddělení pro odsouzené za nejtěžší zločiny a sice na dobu, dokud
nebude v Sibiři zřízena káznice s nejtěžšími pracemi." Ba ani
trestanci z tohoto „Oddělení" nevěděli, na čem jsou; jsou-li v
něm „na věky" nebo jen na čas? Lhůta se neurčovala; řečeno: do té
doby, dokud nebude zřízena káznice s nejtěžšími pracemi a dost;
tedy z káznice do káznice.

Není divu, že ani Sušilov ani kdo jiný v celé skupině neměl o tom
ponětí, nevyjímaje ani samého Michajlova, jenž mohl míti jakýs
takýs pojem o zvláštním oddělení leda z porovnání se svým
neobyčejně těžkým zločinem, za který už sebral, běhaje ulicí, tři
nebo čtyři tisíce ran. Dovtípil se tedy, že ho na pohodlné místo
asi neposýlají. Sušilov však odsouzen, aby se stal z přinucení
osadníkem; čeho si může ještě přáti? „Nechtěl bys se směniti se
mnou?" navrhuje mu Michajlov. Sušilov je nachmelen; duše je
prosťoučké, je pln vděčnosti k Michajlovu za jeho laskavost a
proto se bojí něčeho mu odepříti. Mimo to slyšel od trestanců, že
je možno se směniti, že i jiní si vyměňují jména, následovně že
to není pranic neobyčejného a neslýchaného. Shodnou se.

Nesvědomitý Michajlov, těže z neobyčejné prostoty Sušilova, koupí
si u něho jméno za červenou košili a za rubl stříbra, což mu
doručí ihned před svědky. Druhého dne Sušilov vystřízliví, ale
Michajlov ho opojí znova; a pak těžko bráti slovo zpět: přijatý
rubl stříbra jest už propit a červená košile v krátce na to také.
Nechceš býti Michajlovem, tedy vrať peníze. A kde má vzíti
Sušilov celý rubl stříbra? Nevrátí-li však, ostatní trestanci ho
přinutí, aby vrátil: na to se v artělích hledí přísně. A mimo to,
když slíbil, ať dostojí slovu — i na tom bude artěl státi. Sic ho
utýrají. Sbijou ho, snad dokonce zabijou; aspoň mu tím vyhrožují.

A opravdu, kdyby artěl dopustila třebas jen jednou nezdržení
slova v podobné záležitosti, přestal by zvyk směny jmen. Bude-li
možno se odříci daného slibu, a zrušiti uzavřený trh i tehdy,
když peníze byly vyplaceny — kdož pak bude potom plniti převzatou
povinnost? Slovem — to je záležitost společná, artělní a proto
jsou trestanci v těchto věcech velice přísni. Sušilov vidí
konečně, že není více možná se zříci a odhodlá se, že bude se
vším souhlasiti. Věc se oznámí celé skupině; je-li třeba koho
umlčeti dárky, učiní se, podobně, je-li třeba koho uctiti vodkou.
Ostatním trestancům jest ovšem lhostejno, půjde-li Michajlov nebo
Sušilov k čertu na rohy; a pak vodka je vypita, uhostili je,
budou tedy mlčet.

Na nejbližší stanici se na příklad vyvolávají jména; přijde řada
na Michajlova: „Michajlov!" Sušilov se ozve: „Já!" — „Sušilov!"
Michajlov zvolá: „Já!" a jdou dále. Nikdo o tom více již
nepromluví. V Tobolsku trestance třídí; Michajlova pošlou za
osadníka do některé vsi a Sušilova za zvýšeného dozoru vedou do
zvláštního oddělení. Dále není už nijaký protest možný; a mimo to
jakým způsobem by se podaly důkazy? Kolik let by trvalo
vyšetřování? Co by dostal za tento podvod? A kde jsou konečně
svědkové? Zaprou, kdyby se i našli. Konec konců bude tedy, že
Sušilov za rubl stříbra a za červenou košili přijde do
„zvláštního oddělení".

Trestanci se Sušilovu posmívali ne proto, že se směnil (ačkoli k
osobám, jež se z lehčí práce směnily k těžší, chovají vždy
opovržení, jako vůbec ke všem hlupákům, kteří si zadali), nýbrž
proto, že vzal za to jen červenou košili a rubl stříbra; plat
přec jen příliš nepatrný. Obyčejně se dějí směny za větší sumy,
ovšem jen poměrné. Platívá se až několik desítek rublů. Ale
Sušilov byl tak zkroušený, tak pokorný a nicotný v očích všech,
že ho jaksi neuznávali ani za hodna, aby se mu posmívali.

Dlouho jsem bydlel společně se Sušilovem, několik let již.
Ponenáhlu ke mně přilnul neobyčejně; nemohl jsem toho ovšem
nepozorovati, a proto jsem i já k němu přivykl. Ale jednou —
nikdy si toho nemohu odpustiti — nesplnil jakési mé prosby,
ačkoli si právě před tím u mne vypůjčil peníze a já byl tak
bezcitným, že jsem mu to vytknul: „Vidíte, Sušilove, peníze brát
umíte, ale sloužiti nechcete." Sušilov ani nemukl, doběhl pro mou
záležitost, ale stal se najednou jaksi truchlivým. Minuly dva
dni. Myslím si, není možná, aby to bylo následkem mé výtky.

Věděl jsem, že jakýsi trestanec, Anton Vasiljev, důtklivě ho
upomínal o jakýsi nepatrný dluh. „Nemá dojista peněz, a mne se
bojí požádat," myslil jsem si. Třetího dne mu tedy pravím:
„Sušilove, vy jste mne chtěl tuším požádati za peníze pro Antona
Vasiljeva? Tu máte." Seděl jsem tehdá na narách a Sušilov stál
přede mnou. Byl, jak se zdálo, velice překvapen, že jsem mu sám
nabídl peněz, že jsem si sám vzpomněl na jeho peněžité nesnáze, a
sice tím více, že si za poslední doby vybral, jak se mu asi
zdálo, příliš mnoho ode mne, tak že si ani nemohl činiti naději,
že bych mu dal ještě něco. Pohleděl tedy na peníze, pak na mne,
najednou se však obrátil a odešel.

Všechno to mne velice překvapilo. Šel jsem za ním a našel jsem ho
za kasárnami. Stál u ohrady tváří k týnu, s hlavou přitisknutou k
břevnu, o něž se opíral loktem. „Sušilove, co je vám?" ptám se
ho. Nehleděl na mne a já ku svému podivení spozoroval, že je mu
do pláče. „Vy si Alexandře ... Petroviči... myslíte.." počal
přerývaným hlasem, snaže se při tom hleděti stranou, „že vám...
za peníze... ale já... já... ech!" Tu se obrátil opět k týnu, až
o něj udeřil čelem a jak tu zavzlyká!.. Poprvé jsem viděl tehda v
káznici plačícího člověka. S namáháním jsem ho uspokojil, a
ačkoli mně od té doby počal sloužiti možno-li, ještě bedlivěji a
ještě více si mne všímal, přece jsem pozoroval dle některých
jedva patrných příznaků, že srdce jeho nikdy mně nemohlo
odpustiti mé výtky. A zatím ostatní se mu posmíval!, vtipy na
něho skládali za každé příležitosti, nadávali mu někdy od plic, a
přece žil s nimi v míru a v přátelství a nikdy se na ně nemrzel.
Ba ano, velmi těžko bývá poznati člověka i po mnoholeté známosti!

Hle, to jsou příčiny, proč se mně káznice nemohla hned na první
pohled představiti v té pravé podobě, jak se mně představila
později. Proto jsem pravil, že ačkoli jsem si všímal všeho s
dychtivou, usilovnou pozorností, přece jsem nemohl spozorovati
mnohou věc, kterou jsem měl před samým nosem. Je přirozeno, že
mne překvapovaly zprvu zjevy mohutné, ostře vynikající, ale i ty
jsem snad pojímal nesprávně a proto zůstavovaly v mé duši jen
těžký, beznadějně truchlivý dojem. Velmi k tomu napomáhalo mé
setkání s A...vem, také trestancem, jenž přibyl do trestnice
nedlouho přede mnou, a překvapil mne obzvláště trapným dojmem za
prvých dnů po mém příchodu do káznice. Ostatně věděl jsem ještě
dříve, než jsem do káznice přišel, že se tam setkám s A...vem. On
mně otrávil onu první těžkou dobu a zvýšil má duševní muka.
Nemohu ho obejíti mlčením.

Byl to nejhnusnější příklad, jak hluboko může klesnouti, jak
podlým se může státi člověk, a v jaké míře může v sobě zahlušiti
všeliký mravní cit bez jakéhokoli namáhání a bez hryzení svědomí.
A...v byl mladý člověk původu šlechtického, o němž jsem se už z
části zmínil, když jsem vypravoval, že donášel našemu místnímu
veliteli majoru všechno, co se dělo v trestnici, a že se přátelil
s jeho sluhou Feďkou. Zde máte v krátce jeho historii:
Nedostudovav nikde a znesnadiv se v Moskvě s příbuznými, kteří se
zhrozili jeho prostopášného života, odebral se do Petrohradu, a
aby si opatřil peněz, odhodlal se k jistému podlému udání, t. j.
odhodlal se prodati krev desíti lidí, jen aby bez prodlení mohl
vyhověti své neukojitelné lačnosti po nejhrubších a
nejzhýralejších slastech, k nimž se následkem svůdnosti
Petrohradu, jeho cukráren a Měšťanských ulic*) stal v takové míře
náchylným, že ač byl člověkem nehloupým, odvážil se na věc
šílenou, nesmyslnou. V brzku byl usvědčen. Do svého udání zapletl
nevinné osoby, jiné podvedl a za to byl poslán na deset let na
Sibiř do naší káznice.

A...v byl ještě velmi mlád, život jeho teprve začínal. Zdálo by
se, že ho taková strašná proměna osudu musí sraziti, že musí v
povaze jeho vzbuditi odpor, musí ji tak nebo onak zlomiti. Ale
A...v přijal nový svůj osud bez sebe menšího otřesení, ba i bez
sebe menší nelibosti, nepocítil před ním mravní ošklivosti,
nelekal se v něm ničeho, kromě snad toho, že bude nucen pracovati
a bude musit se rozloučiti s cukrárnami a všemi Měšťanskými
ulicemi. Zdálo se mu dokonce, že titul trestance mu poskytuje tím
větší možnost páchati podlosti a darebáctví. „ Jsem-li
trestancem, tedy ať jsem trestancem; jako trestanec mohu býti
podlým a nemusím se za to styděti." To bylo do slova jeho mínění.
Vzpomínám si na onu hnusnou bytost, jako na fenomen. Strávil jsem
několik let mezi vrahy, prostopášníky a uznanými zlosyny, ale
pravím zcela určitě, že jsem nikdy za svého života neshledal
takového úplného mravního úpadku, takové rozhodné skleslosti a
takového drzého padoušství, jako u A...va.

Byl u nás otcovrah, rodem šlechtic; zmínil jsem se již o něm. Ale
přesvědčil jsem se z mnohých črt a událostí, že i ten byl
nepoměrně šlechetnější a lidštější, než A...v. V mých očích byl
A...v po celou dobu mého pobytu v káznicí jakýmsi kusem masa se
zuby a s žaludkem a s neukojitelnou žízní po nejhrubších, co
nejvíce zvířecích tělesných slastech, a pro dosažení sebe menší a
sebe marnivější z těchto slastí byl hotov zcela chladnokrevně
někoho zabiti, zařezati, slovem byl hotov ke všemu, jen dala-li
se stopa zločinu zastříti. Nenadsazuju v ničem; poznal jsem A-va
dobře. Byl to příklad, kam může dospěti samotná

*) Petrohradské Měšťanské ulice mají takovou pověst', jako
pražské Židovské město.

tělesná stránka člověka, není-li zdržována uvnitř nijakou normou,
nijakou zákonitostí.

A jak mně protivno bylo patřiti na jeho věčně posměšný úsměv! To
byl netvor, mravní Quasimodo. Dodejte k tomu, že byl zchytralý a
nehloupý, hezké tváře, ba i vzdělán trochu, měl vlohy. Nikoliv,
raději požár, raději mor a hlad, než takového člověka ve
společnosti lidské!

Pravil jsem již, že se v káznici tak všechno zkazilo mravně, že
vyzvědačství a udavačství kvetlo a trestanci ani se pro to
nehoršili. Naopak, s A...vem byli všichni za dobře a chovali se k
němu nepoměrně přátelštěji, než k nám. Kromě toho milosti, jež mu
prokazoval náš opilý major, dodávaly mu v jejich očích významu a
váhy. On mimo jiné namluvil majorovi, že umí kresliti podobizny,
(trestancům tvrdil, že býval poručíkem v gardě;) a major si
vyžádal, aby ho posýlali na práci k němu do domu, rozumí se, že
za tím účelem, aby kreslil majorovu podobiznu. Tu se spřátelil s
majorovým sluhou Feďkou, jenž měl neobyčejný vliv na svého pána a
následkem toho na ostatní i na všechno v trestnici.

A...v slídil za námi na žádost samého majora, ale tento, když se
napil a tloukl A...va po tvářích, spílal mu vyzvědačů a udavačů.
Stávalo se, a to dosti často, že hned na to, když ho major sbil,
sedal na stolici a poroučel mu, aby kreslil dále podobiznu. Náš
major, zdá se, věřil opravdu, že A...v byl znamenitým umělcem,
div ne druhý Brjulov, o němž i on slýchal, ale proto přece měl
sebe za oprávněna, bíti ho po tvářích, proto prý, že nyní, třebas
zůstal týmž umělcem, je přec jen trestancem, „a kdybys byl třebas
Brjulovem, jsem přece tvým představeným, a proto cokoli se mi
zachce, mohu s tebou dělat." Mimo jiné nutil A...va, aby mu
zouval boty a vynášel z ložnice různé vázy a přece se dlouho
nemohl zbaviti myšlénky, že A...v jest veliký umělec.

Podobizna se táhla bez konce, skoro celý rok. Konečně se major
dovtípil, že ho má A...v za blázna a když se úplně přesvědčil, že
se kresba podobizny nechýlí ku konci, nýbrž den ode dne se stává
více k němu nepodobnou, rozzlobil se, stloukl umělce a poslal ho
z treste do káznice na hrubou práci. A...vu toho bylo patrně
líto, bylo mu těžko odříci se prázdných dnů, odříci se zbytků od
majorova oběda, od přítele Feďky a ode všech radostí, jež si
spolu vymýšleli v kuchyni u majora. Major alespoň od té doby, co
byl A...v vzdálen, přestal pronásledovati M..., trestance, na
něhož mu A...v neustále žaloval, a sice z následující příčiny.
M... byl v tu dobu, když A...v přišel do trestnice, sám. Bylo mu
velice teskno; nemělť ničeho společného s ostatními trestanci,
pohlížel na ně s úžasem a s ošklivostí, nepozoroval a propásl na
nich vše, co by mohlo působiti na něho uspokojivě a nevstupoval s
nimi v bližší styk. Ti mu odpláceli toutéž nenávistí. Vůbec
postavení lidí, podobných M..ovi, je v káznici úžasné.

Příčina, proč se A...v dostal do káznice, byla M...ovi
nepovědoma. A...v naopak, dovtípiv se, s kým má co činiti,
namluvil mu ihned, že je poslán na Sibiř pro zločin, zcela
protivný udavačství, tedy asi za totéž, zač byl deportován i M.
Tento se velice zaradoval, že bude míti soudruha, přítele.
Ošetřoval ho, těšil ho za prvních dnů vězení, domnívaje se, že
A...v asi hrozně strádá; dal mu poslední své peníze, stravoval
ho, rozdělil se s ním o nejnevyhnutelnější věci. Ale A...v pojal
k němu ihned nenávist, a sice proto, že M... byl šlechetný, proto
že s takým úžasem pohlížel na všelikou podlost, tedy proto
hlavně, že byl zcela nepodoben jemu, a všechno, co mu M... v
prvních rozmluvách sdělil o káznici a majorovi, vše to pochvátl
si A...v při první příležitosti tajně udati majorovi.

Major pojal proto strašnou nenávist k M.... utlačoval ho, a kdyby
nebylo vlivu hlavního velitele, uvedl by ho do něštěstí. A A...v
nejen že se nermoutil když M... později zvěděl o jeho padoušství,
nýbrž rád se s ním setkával a posměšně se mu díval do očí. To mu
patrné působilo potěšení. Sám M... mne několikráte na to
upozorňoval. Toto podlé stvoření uprchlo potom s jedním
trestancem a s vojenskými průvodčím; ale o tom útěku budu
vypravovati později. Z počátku lichotil se velice i ke mně,
domnívaje se, že mně jeho historie není známa. Opakuju, že
otrávil první dny mé vazby ještě větší teskností. Zhrozil jsem se
té strašné podlosti a skleslosti, do níž mne uvrhli, uprostřed
níž jsem se nyní octnul. Myslil jsem, že je zde všechno tak podlé
a nízké. Ale mýlil jsem se; soudil jsem dle A...va o všech.

V ty tři dni přecházel jsem v tesklivosti po káznici, ležel jsem
na svých narách, dal jsem si šíti spolehlivému trestanci, na
něhož mně ukázal Akim Akimyč, z vydaného mně komisního plátna
košile, ovšem za plat, (po několika kopějkách za košili), pořídil
jsem si na naléhavou radu Akima Akimyče skládací matraci z plsti,
obšité plátnem, neobyčejně tenkou, jako lívanec, a podušku,
nacpanou srstí, velice tvrdou, pokud jsem nepřivykl. Akim Akimyč
se velice činil při zařizování všech těchto věcí, sám se ho
účastnil, vlastnoručně mne sešil pokrývku z kousku starého
komisního sukna, shromážděného z roztrhaných kalhot a kazajek,
jež jsem skoupil od druhých trestanců. Komisní věci, když
uplynula lhůta, na kterou byly vydány, ponechávaly se trestancům
jako jejich majetek; tito je ihned prodávali zde v trestnici, a
ať si byla věc sebe více vetchá, přece bylo možná se nadíti, že
se najde na ni kupec za jistou cenu.

Všemu tomu velice jsem se zpočátku obdivoval. Byla to vůbec doba
mých prvních styků s prostým lidem. Sám jsem se stal najednou
takýmž prostým člověkem, takýmž trestancem, jako oni. Jejich
zvyky, ponětí, mínění, obyčeje staly se jaksi též mými, aspoň dle
formy, dle zákona, ač jsem jich ve skutečnosti s nimi nesdílel.
Byl jsem překvapen a zaražen, zrovna jako bych byl dříve ničeho
podobného ani netušil a ničeho o tom neslýchal, ač jsem věděl o
tom a slýchal. Ale skutečnost působí zcela jiný dojem, než vědění
a pověst. Bylo-li možno, abych na příklad třebas jen někdy před
tím tušil, že takové věci, takové staré hadry se mohou pokládati
také za věci? A přece jsem si z těch starých hadrů pořídil
pokrývku! Těžko bylo sobě představiti, jakého druhu bylo sukno,
určené na trestnické obleky. Na pohled vskutku jako by se bylo
podobalo k suknu, tlustému, komisnímu suknu. Ale jakmile se
trochu jen obnosilo, převracelo se v jakousi rybářskou síť a
trhalo se pro ostudu. Soukenný oblek se dával na jeden rok, ale i
do té lhůty těžko bylo s ním vydržeti. Trestanec pracuje, nosí na
sobě břemena; šat se otírá a rychle se při tom trhá. Pláště však
se vydávaly na tři léta a sloužily po celou tu dobu obyčejně i za
oblek, i za pokrývku při spaní, i za poslamku na narách. Ale
pláště byly pevné, ač také nebylo vzácností viděti koncem třetího
roku, t. j. koncem ustanovené lhůty, na některém trestanci plášť
spravovaný prostým režným plátnem. Ale přes to i takové pláště,
jež byly silné obnošené, prodávaly se po uplynutí vyměřené jim
lhůty za čtyřicet kopějek stříbra. Některé, jež byly lépe
zachovány, šly na odbyt za šedesát až sedmdesát kopějek stříbra,
což byla suma v káznici veliká.

Peníze však, jak jsem už pravil, měly v káznici strašný význam,
moc. Možno s jistotou říci, že trestanec, jenž měl ve vězení
aspoň trochu peněz, trpěl desetkrát méně, než ten, jenž jich
vůbec neměl, ačkoliv i tento byl opatřen vším od eráru, a mohlo
by se zdáti, nač ještě potřebuje peněz? Toho mínění bylo i naše
představenstvo. Ale opakuju opětně, kdyby trestanci byli úplně
zbaveni možnosti, aby měli své peníze, buď by pozbyli rozumu,
nebo by mřeli jako mouchy přes to, že byli vším potřebným
zaopatřeni, anebo by se na konec dopouštěli neslýchaných zločinů,
jedni z tesklivosti, druzí, aby byli co možno nejdřív odpraveni a
zničeni, anebo se dočkali nějaké „změny ve svém osudu" — to byl
technický výraz.

Jestli že však trestanec, vydělav si skoro krvavým potem svou
kopejku, anebo odhodlav se pro získání této kopějky k
neobyčejnému chytráctví, spojenému často s krádeží a podvodem,
přece je tak nerozvážně, tak dětsky nesmyslně utrácí, není to
ještě důkazem, že si jich neváží, ač by se to mohlo zdáti na
první pohled. Po penězích baží trestanec křečovitě, až do zatmění
smyslň, a rozhazuje-li je opravdu jako třísky, když se dá do
hýření, rozhazuje je za takovou věc, která se mu zdá ještě o
jeden stupeň vzácnější, než peníze. Co může býti pro vězné
vzácnějším než peníze? Svoboda, aneb aspoň jakési blouznění o
svobodě. A trestanci jsou velicí blouznílkové. Vrátím se ještě k
tomuto předmětu, ale když tak o tom mluvím: Uvěří mně kdo, že
jsem viděl odsouzené na dvacet let, kteří v rozmluvě se mnou
užívali na příklad zcela klidně takové fráze: „Ale počkej, až, dá
pánbůh, uplyne má lhůta, potom ..."

Vlastně smysl slova „vězeň" značí člověka bez vůle; utrácí-li
peníze, jedná však již podle své vůle. Přese všechna znamení,
vypálená na čele, přes okovy a nenáviděná břevna trestnické
ohrady, jež mu zaclání boží svět a omezuje ho jako dravé zvíře v
kleci, přece si může opatřiti vodku, t. j. strašně zapovězenou
rozkoš, může se setkati s krásným pohlavím, může dokonce někdy
(ač ne vždycky) podplatili své nejbližší představené, invalidy,
ba i poddůstojníka, kteří se budou dívati zkrze prsty nato, jak
on přestupuje zákon a disciplinu; může si kromě toho všeho
dovoliti zafuriantit na účet těchto představených, a trestanec si
hrozně rád zafuriantí, t. j. rád se staví před svými soudruhy, ba
i sebe rád přesvědčí aspoň na chvíli, že má vůle a moci nepoměrně
více, než se zdá, slovem tedy může si vyhoditi z kopýtka, může
natropiti hluku, uraziti někoho do nejhlubšího stupně a dokázati
mu, že všechno to může, že všechno je „v jeho moci", tedy může
sebe přesvědčiti o věci, na niž si ubohý nesmí ani pomysliti.
Hle, proč se mezi trestanci, i když jsou střízliví, může
pozorovati všeobecná náklonnost k furiantství, k honošení se, ke
komickému a vysoce naivnímu zveličování své vlastní osoby, třebas
by věděli, že nikoho nechytnou na lep. A konečně každé takové
vyhození z kopýtka vyžaduje jistou odvahu — je tedy v tom ve všem
aspoň jakási podoba opravdového života, jakýsi, byt i velice
vzdálený přeludsvobody. A co nedá člověk za svobodu? Který
milionář, když by mu zadrhli krk petlicí, nedal by všechny své
miliony za jediný doušek vzduchu?

Představenstvo se divívá, že ten neb onen trestanec strávil
několik let mírně a vzorně, že byl i dozorcem jmenován pro své
chvalné chování, a najednou, rozhodně pro nic za nic, jako by běs
do něho vjel, zadovádí, rozhýří se, natropí hluku, ba časem se
odváží i těžkého zločinu; buď schválně nahrubjání některému z
vyšších představených, nebo zabije někoho, učiní mu násilí a pod.
Hledí na něho a diví se. A zatím možná dost, že celá příčina
takového nenadálého výbuchu v onom člověku, od něhož méně než od
koho jiného bylo možno se ho nadíti, jest úzkostné, křečovité
projevení své osobitosti, instinktivní tesklivost po sobě samém,
touha, aby se ukázal, aby projevil svou sníženou osobitost,
touha, jež se vyskytla z nenadání, vyrostla do rozezlení, do
zběsilosti, do zatmění rozumu, do ochrnutí nervů, do křečí. Tak
asi za živa pohřbený člověk, když procitne ve své rakvi, bije do
jejího víka a namáhá se, aby je shodil, ačkoli rozum by ho mohl
ovšem přesvědčiti, že všechno jeho namáhání zůstane marno. Ale to
je to, že člověku není při tom pranic do rozumu: nastal křečovitý
záchvat. Uvažme i to, že skoro každé samovolné projevení osobní
vůle počítá se trestanci za zločin; a tu je mu pak přirozeně
lhostejno, je-li ono projevení už větší, nebo menší. Hýřiti-li,
tedy hyřiti, až se hory zelenají, odhodlati-li se na něco, tedy
se odhodlati už na všechno, třebas i na vraždu. A vždyť potřebuje
jenom začíti; jakmile se člověk jednou opojil, pak ho neudržíš! A
proto na všechen způsob by bylo nejlépe, kdyby k tomu nedošlo.
Všickni by měli pokoj.

Ano; ale jak to zařídit?



VI.

První měsíc.

(Dokončení.)

Když jsem vstupoval do káznice, měl jsem u sebe něco peněz;
pohotově jsem měl nemnoho, neboť jsem se bál, aby mně je
neodebrali. Ale pro všechen případ jsem měl uschováno, totiž
zalepeno v deskách evangelia, jež bylo dovoleno vzíti s sebou do
káznice, několik rublů. Tuto knihu s penězi, do ní zalepenými,
mně dali ještě v Tobolsku darem ti, kteří také trpěli ve
vyhnanství a trvání jeho počítali už celými desetiletími a kteří
dávno již přivykli v každém „nešťastném" viděti svého bratra.
Jest v Sibiři několik lidí, kteří nikdy nevymrou, a kteří, jak se
zdá, položili si za úkol svého života, ošetřovati bratrsky
„nešťastné". Jejich soucit a útrpnost k nim, skoro jako k svým
vlastním dětem, jsou čistě nezištné, svaté. Nemohu si odepříti,
abych se zde aspoň stručně nezmínil o jednom takovém setkání.

Ve městě, u něhož se nalézala naše káznice, žila jistá dáma,
Nastasja Ivanovna, vdova. Rozumí se, že nikdo z nás, pokud jsme
se nalézali v káznici, nemohl se s ní seznámiti osobně. Zdá se,
že si zvolila za svůj životní úkol pomáhati deportováným, ale
nejvíce se starala o nás. Snad se přihodilo v její rodině nějaké
podobné neštěstí, anebo někdo ze zvláště drahých a jejímu srdci
blízkých lidí trpěl za podobný přestupek; nevím. Ale ona
pokládala jako by za zvláštní štěstí, směla-li učiniti pro nás
vše, co bylo v jejích silách. Mnoho ovšem činiti nemohla; bylať
velmi chudá. Ale my v káznici jsme pociťovali, že tam za ohradou
trestnice máme nejoddanějšího přítele. Mimo jiné podávala nám
často zprávy, jichž jsme měli vysoce zapotřebí.

Když jsem vyšel z káznice a odebíral jsem se do druhého města,
podařilo se mně býti u ní návštěvou a seznámiti se s ní osobně.
Bydlela kdesi na předměstí u jednoho ze svých blízkých
příbuzných. Nebyla ani stará, ani mladá, ne hezká, ale také ne
ošklivá; ba nebylo ani možná seznati, byla-li rozumná a vzdělaná.
Bylo jen při každém jejím kroku pozorovati její nekonečnou
dobrotu, neukojitelnou touhu zavděčiti se, uleviti nám, učiniti
nám něco příjemného. Vše to jí přímo hledělo z tichých, dobrých
očí. Strávil jsem u ní skoro celý večer ještě s jedním ze svých
soudruhů z trestnice. Stále nám hleděla do očí, smála se, když my
jsme se smáli, honem souhlasila se vším, ať jsme tvrdili cokoliv;
stále se činila, jen aby nás uhostila něčím, co bylo její
možností. Přinesla čaj, zákusky, jakési cukroví, a kdyby byla
měla tisíce, těšily by ji, zdá se, jen proto, že by se nám lépe
mohla zavděčiti a ulehčili osud našich soudruhů, kteří zůstali v
káznici.

Když se s námi loučila, dala nám káždému na památku tobolku na
papirosy. Tobolky ty zhotovila pro nás sama z lepenky — sám
pánbůh ví, jak byly slepeny — polepila je malovaným papírem,
právě takovým, jakým se polepují desky cvičební knihy početní pro
národní školy — a kdo ví nepadla-li na tobolky vskutku nějaká
„početnice". Kolkolem byly obě tobolky polepeny pro krásu
tenounkým prýmkem ze zlatého papíru, pro který snad schválně
musila jiti do krámu. „Vždyť vy kouříte papiroskv, tedy snad se
vám to přihodí," pravila, jako by se ostýchavě vymlouvala za svůj
dárek. ...Říkává se, (slyšel i čítal jsem to) že nejvyšší láska k
bližnímu jest zároveň i největším egoismem. Kde tu však mohl býti
egoismus, toho nijak nechápu.

Ačkoli jsem za svého příchodu do trestnice neměl mnoho peněz,
nicméně jsem se tehdá nemohl jaksi náležitě mrzeti na ty
trestance, kteří hned za prvních hodin mého pobytu v káznici, ač
mne už jednou oklamali, přicházeli zcela naivně podruhé a
potřetí, ba i po páté, dlužit si ode mne peněz. Ale k jedné věci
se přiznávám upřímně: mrzelo mne velice, že všechen ten národ se
svým naivním chytráctvím, musel mne nezbytně, jak se mně zdálo,
pokládati za blázínka a hlupáka, vysmívati se mne, a sice právě
proto, že jim půjčuju peníze po páté. Muselo se jim rozhodně
zdáti, že se dávám chytiti na jejich klamy a chytrosti a kdybych
jim odepřel a počal je vyháněti, jsem naopak přesvědčen, že by si
mne počali mnohem více vážiti. Ale jakkoli mne to mrzelo,
odepříti jsem jim přece nemohl. Mrzelo mne to proto, že jsem v ty
první dni vážně a pečlivě rozvažoval o tom, jaké postavení zaujmu
v káznici, či lépe řečeno, v jaký poměr se mám vpraviti k nim.
Cítil a chápal jsem, že celá ta společnost jest pro mne zcela
nová, že zde tápám zcela jako ve tmách a že ve tmě nelze stráviti
několik let po sobě. Bylo tedy zapotřebí se připravovati. Rozumí
se, že jsem se rozhodl, že především musím jednati přímo, tak,
jak mně káže vnitřní cit a svědomí. Ale věděl jsem zároveň, že je
to jen aforismus, kdežto přede mnou vyvstává nejneočekávanější
praxe.

A proto přese všechny drobné starosti o tom, jak se zařídím v
kasárnách, o kterýchžto starostech jsem se už zmínil, a k nimž
mne nabádal hlavně Akim Akimyč, přes to, že mne z části též
zabavovaly, přece mne víc a více trápila strašná, hnětoucí
tesklivost. „Mrtvý dům!" tvrdil jsem sám sobě, pohlížeje časem za
soumraku se schůdků naší kasárny na trestance, vrátivší se z
práce a přecházející, sem tam po nádvoří káznice, z kasáren do
kuchyně a nazpět. Všímal jsem si jich pozorně a z tváří a z
pohybů jsem se snažil uhádnouti, co jsou to za lidi, a jaké mají
povahy? A oni bloudili přede mnou se zamračenými čely, anebo zas
úplně veselí (tyto dva druhy vyskytují se nejčastěji a jsou
charakteristickými pro káznici), nadávali si, nebo prostě
rozmlouvali, anebo se konečně procházeli ojediněle, jako by v
zádumčivosti, pomalounku, plavně, někteří na pohled unavení a
apatičtí, jiní (i zde v trestnici!) s výrazem hrdé
vynikajičnosti, s čapkami na stranu, s plášti přehozenými přes
ramena, s drzým, chytráckým pohledem a drzým úsměškem.

Vše to jest moje společnost, můj nynější svět — pomyslil jsem si
— v němž chtěj nechtěj musím žíti. Pokusil jsem se vyptávati a
dověděti se o nich něčeho od Akiina Akimyče, s nímž jsem rád
píval čaj, abych nebyl sám. Mimochodem podotýkám, že čaj za těch
prvních dob byl skoro mým jediným pokrmem. Čaje se Akim Akimyč
neodříkal a sám topil náš směšný, samodělný, malinký plechový
samovar, kterýž mně zapůjčil M... Akim Akimyč vypil obyčejně
jednu sklenici (mělť i sklenice), vypil ji mlčky a slušně, pak
mne ji vrátil s poděkováním a hned se dal do šití mé pokryvky.
Ale to, čeho jsem měl zapotřebí, sděliti mně nemohl, ba ani
nechápal, proč mne tak zajímají povahy obkličujících nás a
nejbližších nám soudruhů trestanců, i poslouchával mne dokonce s
jakýmsi chytráckým úsměvem, jejž si velmi dobře pamatuju.
„Nikoli, je patrno, že musím sám pátrati, a ne se vyptávati,"
pomyslil jsem si.

Čtvrtého dne podobně jako tehdá, když mně zaměnili řetězy
trestnickými okovy, sestoupili se trestanci časně z rána do dvou
řad před strážnicí, na prostranství před vraty káznice. V
popředí, tváří k nim, jakož i v pozadí postavili se vojáci s
nabitými ručnicemi a nasazenými bodáky. Voják má právo střeliti
po trestanci, usmyslí-li si tento od něho utéci; ale je spolu
odpovědným za svůj výstřel, vypálil-li jej v případě, jejž nelze
pokládati za krajně nevyhnutelný. Totéž když by se trestanci
zjevně vzbouřili. Ale koho pak napadne dáti se zjevně na útěk ?

Přišel ženijní důstojník, průvodčí a ženijní poddůstojníci, jakož
i vojáci, kteří byli dozorci při konání práce. Počali vyvolávati
jména. Část trestanců, kteří chodili do krejčoven, odešli dříve.
Do nich ženijnímu důstojníkovi nebylo nic; pracovaliť pro
káznici, šili na ni. Pak odešli dělníci do dílen a po nich
ostatní na obyčejnou nádennickou práci. Spolu s dvaceti jinými
trestanci šel jsem i já. Za pevností na zamrzlé řece byly dvě
erární bárky, které, poněvadž se již k ničemu nehodily, bylo
zapotřebí rozebrati, aby aspoň staré dříví nepřišlo darmo na
zmar. Ostatně, veškeren ten starý materiál, zdá se, měl
pranepatrnou cenu, měl-li vůbec jakou. Dříví se ve městě
prodávalo za babku a kolkolem bylo hojnost lesů. Posýlali nás tam
skoro jen proto, aby trestanci neseděli doma bez práce, což i
trestanci sami dobře chápali. Do takové práce dávali se vždycky
mdle, s nechutí; něco jiného bývalo, když práce sama měla smysl,
stála za to a hlavně, když bylo možno vyprositi si určitý úkol.
Tu jako by na ně padlo nějaké nadšení, a já sám viděl, jak
pracovali ze všech sil, ač i tenkrát neměli z toho pražádné
výhody, pracovali jen proto, aby byli dříve hotovi; ba i
ctižádost jejich hrála při tom jakousi úlohu. Ale při této práci,
jež se konala více pro formu než z potřeby, těžko si bylo
vyprositi úkol, a proto bylo nutno pracovati, až se ozve buben,
jenž svolává domu v jedenáct hodin ráno.

Den byl teplý a mlhavý; sníh div netál. Celý náš houfec se
odebral za pevnost na břeh, řinčel lehce okovy, které ač byly
skryty pod oblekem, vydávaly přece při každém kroku tenký a ostrý
kovový zvuk. Dva nebo tři trestanci odešli do skladiště pro
nevyhnutelné náčiní. Já šel spolu s ostatními a bylo mi dokonce,
jako bych oživnul: chtělo se mi co nejdříve poznati a uviděti, co
je to za práci? Čemu se říká káznická práce, a jak budu já sám
poprvé ve svém životě pracovati?

Pamatuju si všechno do nejmenších podrobností. Cestou jsme
potkali jakéhosi měšťáka s nevelkou bradou, jenž se zastavil a
vstrčil ruku do kapsy. Z našeho houfu ihned vystoupil trestanec,
sňal čapku, přijal almužnu — pět kopejek, a spěšně se vrátil ke
svým. Měšťák se poznamenal křížem a šel dále svou cestou. Těch
pět kopějek projedli téhož rána v preclíkách, rozdělivše je po
stejné části mezi nás všechny.

Z celého tohoto houfce trestanců jedni byli jak obyčejně
zasmušilí a nemluvní, druzí mdlí a lhostejní, třetí líně
klábosili mezi sebou. Jeden měl z čehosi hroznou radost, byl
vesel a div netancoval cestou, cinkaje při každém skoku okovy.
Byl to týž nevysoký, ramenatý trestanec, jenž se za prvního mého
jitra v káznici pohádal s druhým u vody, když se myli, za to, že
tento druhý si dovolil nesmyslně o sobě tvrditi, že je pták
„kahan". Tohoto rozveseleného chlapíka zvali Skuratov. Posléze
zazpíval i jakousi bujnou píseň, z níž si pamatuju refrén:

Beze mne mě ženili, já byl tenkrát ve mlýně...

Scházela jen balalajka.

Jeho neobyčejně veselá nálada způsobila ovšem ihned v některých z
naší skupiny rozmrzelost; někteří ji měli dokonce za urážku...

„Rozhulákal se!" prohodil vyčítavě jeden trestanec, jehož se věc
ta ostatně ani netýkala.

„Měl vlk jedinou písničku, i tu mu vzal Tulak!" poznamenal
chochláckým nářečím druhý, ze skupiny zamračených.

„Já jsem ovšem z Tulské gubernie," odsekl bez prodlení Skuratov;
„ale vy jste se ve vaší Poltavě haluškou udávili".

„Plácej! A ty co's jídal? Láptěm šči jsi nabíral".

„A nyní jako by ho čert koulemi krmil," dodal třetí.

„Inu, je pravda, braši; jsem člověk rozněžený," odpověděl s
lehkým povzdechem Skuratov, jako by litoval své rozněženosti a
obracel se při tom ke všem dohromady ale k němu zvlášť. „Od
samého dětství byl jsem vychován suchými švestkami a
francouzskými houskami" — vtipkoval Skuratov, překrucuje při tom
schválně jednotlivá slova; „vlastní pak bratři moji i nyní ještě
mají v Moskvě svůj vlastní krám. V průchodních krámech vzduch
prodávají; jsou kupci přebohatí."

„A co's ty prodával?"

„Nu všelijaké druhy jsme prošli. Tehdáž jsem, braši, dostal svých
prvních dvě stě..."

„Snad rublů!" vskočil mu do řeči jeden zvědavý, jenž skoro
zachvěl, uslyšev o takové sumě.

„Ne, milý človíčku, ne rublů, ale ran holí. Luko ! poslouchej
Luko!"

„Pro někoho jsem Luka, ale pro tebe Luka Kuzmyč," ozval se s
nechutí malinký, tenoučký trestanec s ostrým nosíkem.

„Nu, Luko Kuzmyči, nu třebas, vzal tě čert."

„Pro někoho jsem Luka Kuzmyč, ale pro tebe strejček."

„Eh, vzal tě čert i se strejčkem; nestojí za to, s tebou mluvit!
A vidíš, takové hezké slovíčko jsem ti chtěl povědit. Tak vidíte
tedy, braši, jak se to přihodilo, že jsem se tak krátce zdržel v
Moskvě. Dali mně naposled patnáct karabáčem a poslali mne pryč.
Já tedy..."

„A zač tě poslali pryč?" vpadl mu do řeči jeden, jenž bedlivě
sledoval jeho vypravování.

„A nechoď — prý — do karantén, nepij špunty, nehraj na biliáre; a
tak mně, braši, nedali ani času, abych mohl v Moskvě náležitým
způsobem zbohatnouti. A vždyť tuze, tuze, tuze rád bych byl
bohatým. Nu, tak jsem si toho přál, že ani nevím, jak vám
pověděti."

Mnozí se zasmáli. Skuratov byl patrně jedním z dobrovolných
komiků, či lépe řečeno z bláznů, kteří jako by pokládali sa svou
povinnost obveselovati své zasmušilé soudruhy, začež ovšem kromě
nadávek neutržili ničeho. Přináležel ke zvláštnímu, pozoruhodnému
typu, o němž — možná dost — budu ještě vypravovati.

„Vždyť i nyní by se vyplatilo, stříleti tebe místo sobolů,"
prohodil Luka Kuzmyč. „Jen šatů, hlele, nabere se na sto rublů."

Skuratov měl na sobě nejhorší, nejvíc obnošený plášť, pokrytý se
všech stran záplatami. Prohlédl si  svůj plášť dosti
chladnokrevně, ale pozorně s hora dolů a pokračoval:

„Za to hlava zač stojí, braši, hlava! Když jsem se i s Moskvou
loučil, to mně bylo jedinou útěchou, že hlava půjde spolu se
mnou. S bohem Moskvo, zaplať Pánbůh za lázeň, za volný vítr,
slavně mně nalupali! A na můj plášť, milý človíčku, nemáš proč
koukat..."

„Mám se snad na tvou hlavu dívat?"

„E, vždyť ani hlava není jeho, nýbrž darovaná," ozval se opět
Luka. „V Tumeni mu ji dali almužnou, když ho sem vedli."

„A pověz nám, Skuratove, uměl jsi nějaké řemeslo?"

„Jaké řemeslo! Průvodčím byl, slepé vodil a jim kradl peníze z
měšce," poznamenal jeden ze zamračených. „To bylo celé jeho
řemeslo."

„Ne, opravdu jsem zkusil boty šíti," odpověděl Skuratov, docela
si nevšímaje kousavé poznámky. „Ale ušil jsem všeho všudy jeden
pár."

„Nu co, kupovali?"

„Ano, trefil se takový, jenž se Boha patrně nebál, otce, matky v
úctě neměl; za to ho potrestal Hospodin — koupil."

Všichni kolem Skuratova div se smíchy nepováleli.

„Nu a potom jsem pracoval ještě jednou, to bylo už tady,"
pokračoval neobyčejně klidně Skuratov. „Štěpánu Fedoryči
Pomorcevu, panu poručíkovi, jsem podšíval boty."

„Což on, byl spokojen?"

„Ne, braši, nebyl. Na tisíc let mně vynadal, a k tomu ještě
kolenem do zad drchnul. Hrozně se tenkrát rozzlobil. — Eh, selhal
můj život, selhal kátoržný!

Potom v krátké době na to Akulinin přišel muž..."

spustil neočekávaně znova a podle taktu počal poskakovali a
cupati.

„Vida nezvedu!" bručel jdoucí okolo mne chochol, vrhnuv na něho
se strany hněvivý pohled.

„Darebný člověk," poznamenal druhý rozhodným a vážným tonem.

Nemohl jsem nikterak pochopiti, proč se na Skuratova zlobí, a
vůbec proč všichni veselí lidé, jak jsem za oněch prvních dnů již
mohl pozorovati, se nacházejí jaksi v opovržení? Vztahoval jsem
hněv chochlův i ostatních k záležitostem soukromým. Avšak nebyly
tím vinny osobní záležitosti, nýbrž zlobili se proto, že Skuratov
nebyl dosti zdrženlivý, že si nedodával onoho líčeného vzezření
vlastní důstojnosti, jímž byla až pedantsky nakažena celá
káznice, slovem zlobili se na něho proto, že byl, jak se
vyjadřovali, „darebným člověkem". Ale nezlobili se na všechny
vtipkáře bez výjimky, neodbývali tak s vysoká všechny, jako
Skuratova a některé jiné, jemu podobné. Přišlo na to, jak kdo
dovoloval s sebou zacházeti. Ukázal-li se člověk dobrosrdečným a
prostým, ihned se stal předmětem opovržení. To mne dokonce i
překvapilo.

Byli však i mezi vtipkáři tací, kteří uměli odseknouti a rádi to
činili, nikomu nic neodpouštějíce; takových si vážili z
přinucení. Byl i v našem oddílu jeden takový kousavý, jinak
člověk veselý a rozmilý, jehož jsem však s této stránky poznal až
později. Byl to hezký, vysoký chlapík s velikou bradavicí na
tváři a velice komickým výrazem obličeje, jinak dosti příjemného
a rozumného. Říkali mu pionér, protože sloužíval druhdy u
pionérů; nyní se však nalézal ve zvláštním oddělení. O něm se
ještě zmíním.

Ostatně ani všichni „vážní" nebyli tak nedůtkliví, jako chochol
rozhněvaný na veselí. V káznici bylo několik osob, jež činily
nároky na prvenství, na znalost všech záležitostí, na
vynalézavost, pevnou povahu a chytrost. Mnozí z nich byli opravdu
lidé rozumní, pevné povahy a vskutku dosahovali toho, oč se
ucházeli, totiž prvenství a značného mravného vlivu na své
soudruhy. Tito chytří lidé byli mezi sebou nepřáteli a každý z
nich měl mnoho odpůrců. Na ostatní trestance shlíželi s
důstojností, ba i se vznešenou laskavostí, marných sporů
nepočínali, u představených byli oblíbeni, při práci určovali
jaksi, co kdo má konati a ani jeden z nich by neprojevil na
příklad svou nelibost pro zpívání: k takové malichernosti by se
nesnížili. Ke mně se všichni tací chovali ku podivu zdvořile po
celou dobu mého vězení, ale do řečí se mnoho nepouštěli, také
jaksi z vážnosti. I o nich promluvím ještě podrobněji.

Přišli jsme na břeh. Dole v řece stála zamrzlá v ledu stará
bárka, kterou jsme měli rozebrati. S druhé strany řeky modrala se
step; pohled byl zasmušilý, jednotvárný. Čekal jsem, že se
všichni honem vrhnou do práce, ale na to nikdo nepomýšlel.
Někteří si usedli na trámy, jež se válely po břehu; skoro všichni
vytáhli z bot měšce s domácím tabákem, jenž se prodával na trhu v
listech po třech kopejkách za libru, a kraťoučké troubele s
malinkými dřevěnými dýmkami vlastní výroby. Zapálili si dýmky,
vojáci nás obstoupili řetězem a s nejnudnějším výrazem ve tváři
nás počali hlídati.

„Koho to jen napadlo, rozbírati tuhle bárku?" prohodil kdosi více
jen pro sebe, aniž se obracel ke komu. „Štěpin se mu zachtělo, či
co?"

„Kdo se nás nebojí, toho to napadlo," dodal jiný.

„Kam to táhnou ti mužíci?" promluvil po krátké pomlčce zase
první, nevšímaje si — toť se rozumí — odpovědi na svou otázku a
ukazuje do dálky na tlupu mužíků, beroucích se kamsi husím
pochodem ve hlubokém sněhu. Všichni se lenivě ohlédli v tu stranu
a z dlouhé chvíle se jim počali posmívati. Jeden z mužíků,
nejposlednější, kráčel jaksi neobyčejně směšně s roztaženýma
rukama a se skloněnou na stranu hlavou, na níž jako koláč seděla
dlouhá mužická čepice. Celá jeho postava odrážela se úplně a
jasně od bílého sněhu.

„Hlele brach Petrovič, jak se oblík'!" poznamenal jeden, nápodobě
mužickou výslovnost. Stojí za povšimnutí, že trestanci na mužíky
pohlíželi trochu s vysoka, ač dobrá polovina jich pocházela ze
stavu selského.

„Poslední, hleďte braši, kráčí, jako by ředkev sázel."

„To je těžkodum, peněz má mnoho," prohodil třetí.

Všichni se zasmáli, ale taky jaksi lenivě, jako by se jím
nechtělo. Zatím přišla prodavačka s pečivem, smělá a hbitá babka.

Koupili u ní preclíků za peták, jejž dostali almužnou, a
rozdělili se ihned o preclíky.

Chasník, jenž vedl v káznici obchod s preclíky, koupil jich
dvacet a začal se neústupně příti, aby dostal nádavkem tři místo
dvou preclíků, jak se slušelo dle obyčejného pořádku. Ale
prodavačka nesouhlasila.

„Nu a toho nedáš?"

„Co bys ještě rád?"

„Nu, čeho myši nejedí."

„Aby hrom do tebe!" vzkřikla prodavačka a dala se do smíchu.

Konečně se ukázal i dozorce nad pracemi, poddůstojník s hůlkou.

„He, vy! Co sedíte! Začínejte!"

„A co, Ivane Matvějiči, uložte nám dnešní úkol," ozval se jeden z
náčelníků, vstávaje pomalu s místa.

„Proč jste tam při prohlídce nepožádali? Rozeberte bárku, tu máte
úkol."

Konečně se sebrali a sestoupili k řece, jedva nohy vlekouce. V
tlupě se ihned vyskytli rádcové, ovšem jen na slovech. Bylo
ustanoveno, že se bárka nemá sekati jak se hodí, nýbrž že se
břevna měla dle možnosti zachovati v celosti, a zvláště příční
trámce přibité podél celé bárky ke dnu dřevěnými hřeby — práce to
dlouhá a nudná.

„Nejdříve by se mělo odtáhnouti tohle břevno. Chopte se hoši!"
mínil jeden trestanec, jenž nebyl ani pořadatelem, ani
náčelníkem, nýbrž prostý robotník, pokorný, tichý člověk, jenž
mlčel až dosud; i sehnuv se, objal rukama tlustou kládu, čekaje,
že mu někdo přijde na pomoc. Ale nikdo mu nepomohl.

„Ano, zdvihneš, počkáš si! Ani ty nezdvihneš, ani děd tvůj,
medvěd, kdyby přišel, i ten by ji nezdvihl," zabručel kdosi skrze
zuby.

„Tak kterak, braši, jak začneme? Opravdu už nevím.." promluvil
samovolný náčelník, nevěda kudy kam a zanechav břevna, opět se
vzpřímil.

„Vší práce nepoděláš... což se ženeš?"

„Třem slepicím zrní zasypat — přepočítá se, a tu se žene první —
hejlové!"

„Vždyť já nic, braši," omlouval se zkrušený; „já jen tak.."

„Tak což, mám na vás čechly navlékat, či co? Anebo chcete, abych
vás na zimu nasolil?" vzkřiknul opět dozorce, jenž s podivením
pohlížel na dvacetihlavý zástup, jenž nevěděl, jak se chopiti
práce. „Začínejte, zčerstva!"

„Čerstvěji než čerstvý to neuděláme, Ivane Matvějiči."

„Vždyť beztoho nic neděláš, hej! Saveljeve! Tlučhubo Petroviči!
Na tebe volám. Co stojíš a oči prodáváš!... Začínat !"

„Co pak já sám svedu?..."

„Radši nám uložte úkol, Ivane Matvějiči."  „Řekl jsem — bez
úkolu. Rozeberte bárku a půjdete domů. Začínat!"

Pustili se konečně do práce, ale mdle, s nechutí, jaksi
neobratně. Bylo až protivno dívati se na ten zástup zdravých,
silných pracovníků, kteří jako by rozhodně nevěděli, co mají
počíti se svou prací. Sotva počali vyndavati první, nejmenší
příční trámec, ukázalo se, že se láme, „sám se láme", jak
oznamovali k svému ospravedlnění dozorci; takovým způsobem tedy
nebylo možno pracovati, bylo nutno chopíti se věci nějak jinak.
Nastala dlouhá porada mezi trestanci, jak se věci chopiti, co
mají dělati? Pomalu došlo ovšem ke spílání, a bylo se co báti, že
dojde ještě dále... Dozorce opět křiknul a zamával hůlkou, ale
následující příčnice se zlámala opět. Vyšlo konečně na jevo, že
je po ruce málo seker a že je nezbytno dojiti ještě pro nějaké
náčiní. Poslali tedy ihned dva chlapíky v průvodu vojáka do
pevnosti pro náčiní, a zatím než se vrátí, usedli si ostatní
klidně v bárce, vyndali své dýmky a opět si zapálili.

Dozorce si odpliv': „Nu před vámi práce nezapláče! Eh cháska,
cháska!" zabručel mrzutě, hodil rukou a šel do pevnosti, mávaje
hůlkou,

Za hodinu přišel správce. Vyslechl klidně trestance a oznámil, že
jim dává za úkol vytáhnouti ještě čtyři příčnice, ale tak, aby se
již nelámaly, nýbrž zůstaly celé, a mimo to jim uložil, aby
rozebrali značnou část bárky; potom prý se již budou moci vrátiti
domů. Úkol byl značný, ale však měli byste vidět, jak se pustili
do práce! Kam se poděla lenost, kam nejapnost! Ozvaly se rány
seker, počali vytahovati dřevěné hřeby. Ostatní podkládali silné
topory, opírali se o ně dvaceti ruka mi, čile a dovedně vyvraceli
příčnice, jež k mému podivení vytahovali nyní úplně celé a
neporušené. Práce jen kynula. Všichni jaksi nápadné zmoudřeli.
Nebylo zbytečných slov ani nadávek; každý věděl, co říci, co
dělati, kam stoupnou ti, co poraditi. Zrovna o půl hodiny dříve,
než se ozval buben, byl uložený úkol hotov, a trestanci se
vraceli domů unavení, ale zcela spokojeni, ačkoli získali všeho
všudy asi půl hodinky z té doby, kterou měli pracovati.

Co však se týče mne, zpozoroval jsem jistou zvláštnost. Ať jsem
se obrátil kamkoli, chtěje jim pomáhati při práci, všudy jsem byl
zbytečným, všudy jsem překážel, všudy mne odháněli div ne s
nadávkami.

Lecjaký poslední otrapa, jenž byl sám jedním z nejhorších
pracovníků a nesměl ani muknouti před ostatními trestanci, kteří
byli smělejší a obratnější než on, i ten se měl za oprávněna
křiknouti na mne a odehnati mne, přistoupnul-li jsem k němu, a
sice pod záminkou, že mu překážím. Konečně jeden ze smělých
zvolal přímo a hrubě: „Kam lezete, jděte pryč! Nač se pletete,
když se vás nikdo neprosí."

„Dostal se do pytle!" dodal ihned jiný.

„Vezmi raděj pokladničku," obrátil se ke mně třetí, „a jdi sbírat
na kamenné stavení, spáleniště tabáční, a tady nemáš co dělat."

Nezbylo mně, než státi stranou; ale státi stranou, když se
ostatní namáhají, je jaksi nesvědomité. Ale když jsem opravdu
poodešel a stanul na konci bárky, ihned volali: „Hle, jaké
dělníky posýlají! Co s nimi začít? Ničeho s nimi člověk nesvede!"

Vše to se dělo ovšem schválně, protože to působilo všem potěšení.
Jakž pak si nezavtipkovati nad bývalým šlechticem ! A proto byli
ovšem rádi, že se naskytla k tomu příležitost.

Nyní je zcela srozumitelno, proč jsem si, jak jsem už výše
podotknul, postavil první otázku, když jsem vstoupil do káznice:
Jak se mám chovati, v jaký poměr se mám vpraviti k oněm lidem?
Tušil jsem, že ,budu míti s nimi často podobné srážky, jako nyní
na práci. Ale nechať ony srážky budou jakékoli, rozhodl jsem se,
že nezměním svého plánu, jejž jsem za té doby měl z části již
promyšlený; vědělť jsem, že jest správný. A sice, rozhodl jsem
se, že jest nutno chovati se co možná prostě a nezávisle a
nikterak neprojevovati zvláštní snahy po sblížení se s nimi;
avšak také jich neodmítati, budou-li sami vyhledávati sblížení.
Nebáli se jejich hrozeb a nenávisti a podle možnosti se tvářiti,
že toho nepozoruju. Nesbližovati se s nimi na některých určitých
bodech a neschvalovati některých jejich zvykův a obyčejů; slovem
neucházeti se úmyslně o jejich přátelství. Dovtípil jsem se na
první pohled, že oni první by mnou za to opovrhli.

Avšak dle jich ponětí — později jsem se o tom přesvědčil úplně —
bylo přec jen mou povinností nezahazovati se před nimi a dbáti
svého šlechtického původu, to jest býti choulostivým na práci,
kroutiti se, opovrhovati jimi, ušklíbati se při každém kroku,
vůbec hráti si na pána. Tak si totiž představovali šlechtické
chování. Spílali by mně ovšem za to, ale při tom by měli ke mně
úctu. Taková úloha nebyla mně však po chuti; nikdy jsem nebýval
takovým šlechticem, jak si ho oni představovali; za to jsem si
dal slovo, že nižádným ústupkem nesnížím před nimi svého
vzdělání, ani svého přesvědčení. Kdybych, abych se jim zalíbil,
počal jim lichotiti, s nimi souhlasili, bratříčkovali se s nimi a
napodobili různé jejich vlastnosti, abych si tím získal jejich
přízně, ihned by si pomyslili, že to činím ze strachu a
zbabělosti a chovali by se ke mně s opovržením. Na A...va
ukazovati se nesmí; on docházel k majorovi a trestanci se báli
jeho.

S druhé strany však nechtěl jsem se uzavírati před nimi v
chladnou a nepřístupnou zdvořilost, jako činili Poláci. Viděl
jsem nyní zcela jasně, že mne přezírají za to, že jsem chtěl
konati hrubou práci, jako oni, že jsem se neukázal choulostivým,
že jsem se nevymlouval před nimi; a ačkoli jsem byl přesvědčen,
že budou později nuceni změniti své mínění o mně, přece myšlénka,
že mají nyní jaksi právo mne přezírati v tom domnění, že jsem si
je chtěl při práci naklonili — ta myšlénka mne hrozně zarmoutila.

Když jsem se večer po ukončení odpolední práce navrátil do
káznice celý unavený a ztýraný, opět se mne zmocnila strašná
tesklivost. „Kolik tisíc takových dní mne ještě očekává,"
pomyslil jsem si, „právě takových a pořád stejných! Chodil jsem
již za soumraku mlčky sám za kasárnami, podél ohrady a náhle jsem
spatřil našeho Šárika, jenž běžel zrovna ke mně. Šárik byl náš
pes v káznici, takový pes, jaké mívají setniny, baterie,
škadrony. Zdržoval se v káznici od nepamětných dob, nikomu
nenáležel, všechny nás pokládal za pána, a živil se odpadky z
kuchyně. Byl to hlídací pes dosti veliký, černý s bílými
skvrnami, nepříliš starý, s chytrýma očima a huňatým ohonem.
Nikdo ho nepohladil, nikdo si ho vůbec nikdy ani nevšimnul. Hned
prvního dne jsem ho pohladil a dal jsem mu z ruky kousek chleba.
Když jsem ho hladil, stál tiše, laskavě na mne pohlížel a na
důkaz spokojenosti vrtěl pomalu ohonem. Nyní, když mne už dlouho
neviděl, mne, jemuž v prodlení mnoha let prvnímu napadlo ho
pohladiti, běhal a hledal mne mezi všemi a když mne konečně našel
za kasárnami, zakňučel a běžel mně v ústrety. Nepamatuju se, co
se se mnou dělo, ale já ho počal líbati a objal jsem jeho hlavu.
Šárik mně vskočil předními tlapami na ramena a počal mne lízati
tvář. „Tedy vida přítele, jehož mně posýlá osud!" pomyslil jsem
si a pokaždé, když jsem se potom za oné první těžké a smutné doby
vracíval z práce, přede vším aniž bych někam jinam zašel, spěchal
jsem vždy za kasárny s běžícím přede mnou a radostí kňučícím
Šárikem, tam jsem objal jeho hlavu a líbal, líbal ji, a jakýsi
sladký a spolu trapně hořký pocit svíral mně srdce. Ba, pamatuju
se, že mně bylo příjemno pomyšlení, jako bych se chtěl sám před
sebou honositi svým trápením, že mně z celého světa zbylo nyní
samojediné stvoření, které mne má rádo, které je mně oddáno,
které je mně přítelem — můj věrný pes Šárik.



VII.

Nové známosti. Petrov.

Ale čas utíkal a já ponenáhlu přivykal. S každým dnem vždy méně a
méně mne zarážely všední zjevy mého nového života. Oči záhy
přivykly různým příhodám, okolnostem, lidem. Smířiti se s oním
životem bylo nemožno, ale dávno už bylo na čase, abych jej uznal
za hotovou událost. Všechny pochybnosti, jež zůstávaly ještě ve
mně, zatajil jsem ve svém nitru co možná nejhloub. Nepotloukal
jsem se už po káznici jako zbloudilý a neprozrazoval jsem svůj
stesk. Divoce zvědavé pohledy trestanců neupíraly se na mne již
tak často, nepronásledovaly mne s jakousi promyšlenou
vyzývavostí. Přivykli ke mně patrně i oni, čemuž jsem byl velice
rád. Procházel jsem se již po trestnici jako doma, znal jsem své
místo na narách a přivyk'jsem patrně i k takovým věcem, k nimž
jsem myslil že po celý život nepřivyknu. Pravidelně každý týden
dával jsem si holiti polovinu hlavy. Za tím účelem volali nás
každou sobotu po práci jednoho po druhém z trestnice na strážnici
(kdo by nebyl býval oholen, odpovídal za sebe sám), a tam
vojenští holiči mydlili studeným mýdlem naše hlavy a necitelně je
dřely nejtupějšími břitvami, takže mně i nyní přechází mráz po
kůži, když si vzpomenu na ono mučení.

Ostatně brzy se vynašel lék; Akim Akimyč mně ukázal na jednoho
trestance z oddělení vojenského, jenž za kopějku holil svou
vlastní břitvou každého, kdo za to požádal a tím si vydělával
peníze. Mnozí trestanci chodili k němu, aby se vyhnuli erárním
holičům, a nebyli to přec lidé choulostiví. Našeho trestance
holiče nazývali majorem, ač nevím proč a také nemohu říci, čím by
byl připomínal majora. Když to nyní píšu, vidím před sebou onoho
majora, vysokého, hubeného a nehovorného chlapíka, dosti
přihlouplého, stále zahloubaného do svého zaměstnání a vždy s
řemenem v ruce, na němž dnem i nocí potahoval svou břitvu, jež
byla již nad míru vybroušena, a zdálo se, že byl celý pohroužen v
toto zaměstnání, jež pokládal bez pochyby za úkol svého života.
Bylť opravdu neobyčejně spokojen, když byla břitva v pořádku a
někdo přišel se dát oholiti; mýdlo měl teplé, ruku lehkou, holil
jako aksamítem. Jeho umění mu působilo patrně radost a honosil se
jím, vydělanou kopějku přijímal nedbale, jako by šlo opravdu jen
o umění a ne o kopějku.

Náš A...v dostal jednou co proto od místního velitele majora,
když za svých denunciací o káznici připomenul kdysi jméno našeho
trestnického holiče a z nedopatření ho nazval majorem. Místní
velitel se rozvzteklil a urazil se v nejvyšší míře. „Víš-li pak,
ty padouchu, co to je major?" křičel s pěnou na rtech, vypláceje
A...va svým způsobem; „rozumíš ty, co je major? A najednou se
vyskytne nějaký padouch šibeničný, a ty se můžeš opovážiti
jmenovati ho majorem mně do očí, v mé přítomnosti?" Jenom A...v
se mohl snášeti s takovým člověkem.

Od prvního dne svého pobytu v káznici počal jsem již blouzniti o
svobodě. Počítání na tisícerý způsob a v nejrůznějších poměrech,
kdy skončí má trestnická léta, stalo se mým zamilovaným
zaměstnáním. Ba nemohl jsem ani přemýšleti o ničem jinak a jsem
přesvědčen, že tak činí každý, kdo je zbaven svobody na jistou
dobu. Nevím, zdali trestanci uvažovali a počítali také tak, jako
já, ale podivuhodná lehkomyslnost jejich nadějí mne překvapila
hned při prvním vkročení. Naděje vězně, zbaveného svobody, jest
dcela jiná, než naděje člověka, žijícího pravidelným způsobem.
Svobodný člověk ovšem doufá (na příklad ve změnu osudu, ve zdar
nějakého podniku) ale při tom žije, jedná; skutečný život zcela
ho uchvacuje svým vírem. Jinak u vězně. I tam je sice život —
pevnostní, vězeňský. Ale ať si je trestanec kdokoli, a ať si jest
odsouzen na lhůtu jakoukoli, rozhodně, instinktivně nemůže
uznávati svůj osud za něco kladného, za poslední odstavec svého
věku, za část skutečného života. Každý trestanec pociťuje, že tu
není doma, nýbrž jen jako by na návštěvě. Na dvacet let hledí
jako na dvě léta, a jest úplně ubezpečen, že v padesátipěti
letech, až vyjde z káznice, bude právě takovým chlapíkem, jako
nyní v třicetipěti. „Ještě užijeme světa!" myslí si a důsledně
odhání od sebe všeliké pochybnosti a jiné obtížné myšlénky. Ba i
ti, co byli odsouzeni doživotně, trestanci „zvláštního oddělení",
i ti se nadáli někdy, že přijde neočekávaně z Pitěra*)
rozhodnutí: „Poslat ho do Nerčinska do dolů na určitou dobu." Pak
bude dobře. Především do Nerčinska bude div ne půl roku co jíti,
a táhnouti ve skupině trestanců je nepoměrně příjemnější, než
býti v trestnici. Pak zbývá se jen dočkati, až vyprší v Nerčinsku
lhůta a potom... A vězte, že tak počítává i leckterý šedovlasý
člověk!

V Tobolsku jsem viděl vězně, přikovaného ke zdi. Sedel na řetěze
asi sáh dlouhém; tamtéž se nalézalo i jeho lože. Přikovali ho za
cosi neobyčejně strašného, čeho se dopustil už na Sibiři. Vězňové
tací sedí po pěti letech, sedí i po deseti. Jsou to většinou
vražedníci. Jen jednoho jsem viděl mezi nimi, jenž býval jaksi
pánem; býval kdesi úředníkem. Mluvil tichounce, trochu šišlavě;
na ústech slaďounký úsměv. Ukazoval nám svůj řetěz, ukazoval, jak
se má lehati na lože, aby bylo pohodlnější. Musil to býti
povedený ptáček! Chovají se ve vězení vůbec všichni tiše a zdají
se spokojenými a přece každý z nich baží po tom, aby co nejdříve
odseděl svou lhůtu. A proč? mohlo by se zdáti. Inu, vyjde pak z
dusné, provlhlé komůrky s nízkou cihlovou klenbou a projde se po
dvoře trestnice a ... dost. Z trestnice ho už nevypustí nikdy. Ví
sám, že vězňové, puštění se řetězu, zůstávají na vždy v
trestnici, až do samé smrti a při tom spoutaní železy. Ví to, a
přece se mu strašně chce odbyti honem lhůtu, kterou musí
proseděti na řetěze. Vždyť by bez oné touhy nemohl člověk
proseděti pět nebo šest let na řetěze, aby buď neumřel, nebo
nepozbyl rozumu. Ba jest otázka, seděl-li by vůbec.

Věděl jsem, že práce mne může zachrániti, může upevniti mé
zdraví, tělo. Stálý duševní nepokoj, podráždění

*) Pitěr je prostonárodní název Petrohradu.

nervů, zatchlý vzduch v kasárně mohly by úplně porušiti můj
organismus. Býti co možná často na vzduchu, každý den se unaviti,
přivykati k nošení břemen — tak aspoň se zachráním — rozumoval
jsem — sesílím, vyjdu na svobodu zdráv, bodrý, silný, nesestárlý.
A nemýlil jsem se, práce a pohyb byly mně velmi užitečný. S
úžasem patří val jsem na jednoho ze svých soudruhů, původu
šlechtického jak hasl v trestnici jako svíčka. Přišel tam zároveň
se mnou, mladý, krásný, bodrý a vyšel polozničený, šedý,
neschopný chůze a se zádechem. Nikoliv, myslíval jsem si, hledě
na něho: Já chci býti živ a budu živ!

Za to však jsem dostával z počátku od trestanců za svou lásku k
práci a dlouho si mne dobírali posměchem a urážkami. Ale
neohlížel jsem se na nikoho a vesele jsem chodil kamkoli, třebas
na př. pálit a tlouci alabastr, k jedné z nejprvnějšich to prací,
s nimiž jsem se seznámil. Byla to práce lehká. Ženijní důstojníci
rádi ulevovali v práci, pokud bylo možno, šlechticům, což nebylo
snad nespravedlivou úlevou, nýbrž oprávněnou. Bylo by podivno,
aby se žádalo na člověku, jenž je dvakrát slabší, a nikdy se
hrubou prací nezabýval, téhož výkonu, který se požadoval na
skutečném dělníkovi. Ale takové lehčí práce, jež se vykonávaly
jako by kradmo, nebylo vždy možno ukládati; na to se přísně
hledělo s jiné strany. Dosti často byli jsme nuceni konati též
práci těžkou, a tu šlechtici snášeli ovšem útrapy dvakrát takové,
jako ostatní dělníci.

Na alabastr posýlali obyčejně dvě nebo tři osoby, starce nebo
slabé lidi, a ovšem mimo jiné i nás; kromě toho přidělovali k nám
ještě jednoho opravdového dělníka, jenž věci rozuměl. Obyčejně
chodil stále tentýž; tak po několik let chodíval s námi Almazov,
přísný, snědý, hubený člověk, již letitý, nehovorný a mrzutý. Nás
přezíral hluboce. Ale jeho nelibost k řeči byla tak veliká, že
byl i leniv na nás bručeti.

Kůlna, kde jsme pálili a tloukli alabastr, stála také na pustém,
krutém břehu řeky. V zimě, zvláště za pošmourného dne, bylo
nepříjemno pohlížeti na řeku a na protější, daleký břeh. Cosi
teskného, srdce rvoucího bylo v té divoké, pusté krajině. Ale
snad ještě tíže bylo, když po nekonečné, bílé pleně sněhové jasně
zářilo slunce; hned bych uletěl někam na step, která počínala na
druhém břehu, a prostírala se na jih bez přestání jako ubrus na
půl druhého tisíce verst. —

Almazov se dával obyčejně mlčky a s přísným vzezřením do práce;
my jsme se vskutku styděli, že mu nemůžeme náležitým způsobem
pomáhati, on pak schválně na nás nijaké pomoci nevyžadoval, jako
by proto, abychom cítili veškeru svou vinu před ním a káli se
vědomím své vlastní nepotřebnosti. Celá práce však záležela v
topení peci, aby se vypálil složený v ní alabastr, jejž jsme mu
nezřídka nanosili my. Druhého dne, když byl alabastr již úplně
vypálen, počalo jeho vybírání z peci. Každý z nás vzal těžkou
paličku, naložil si do zvláštního truhlíku alabastru a počal jej
tlouci. Byla to velmi milá práce. Křehký alabastr se měnil v
bílý, lesklý prach; tak lehce, tak dobře se drobil. Prali jsme
těžkými palicemi a působili jsme takový hřmot, až jsme sami měli
radost. Umdlévali jsme na konec a zároveň nám bývalo příjemno;
tváře se rozpálily, krev obíhala bystřeji. Tu i Almazov počínal
na nás hleděti shovívavěji, jako se pohlížívá na malé děti;
shovívavě pokuřoval ze své dýmky, ale přece se nemohl zdržeti aby
si nezábručel, když už musil promluviti. Ostatně choval se tak i
ke všem ostatním, a jinak, zdá se, že byl hodný člověk. —

Jiná práce, na kterou mne posýlali, bylo točiti v dílně kolem u
soustruhu. Kolo bylo veliké, těžké. Točení vyžadovalo nemalého
napjetí sil, zvláště když soustružník, některý z ženijních
řemeslníků, vytáčel něco většího, jako sloupek ke schodišti, nebo
nohu od velkého stolu z erárního nábytku pro některého úředníka,
k čemuž bylo zapotřebí div ne celého břevna. Jeden člověk v takém
případě nebyl by s to, aby roztočil soustruh a proto nás posýlali
obyčejně dva, mne a ještě jednoho bývalého šlechtice, jakéhosi B.
Tato práce ležela pak v prodlení několika let výhradně na nás,
jakmile vůbec bylo zapotřebí práce soustružnické. B. byl slabý,
úzkoprsý člověk, ještě mladý, ale churavý na prsa. Přišel do
káznice rok přede mnou spolu se dvěma jinými svými soudruhy —
jedním starcem, jenž se po celou dobu svého vězení ve dne v noci
modlil, začež si ho trestanci velice vážili, a jenž při mně
zemřel; s druhým pak ještě velmi mladým člověkem, svěžím,
červeným, silným, smělým, jenž cestou nesl umdlévajícího B.
každodenně půl cesty, a sice po celých sedm set verst. Měli jste
vidět, jací to byli přátelé. B. byl člověk znamenitě vzdělaný,
šlechetný, povahy velkomyslné, ale pokažené a rozdrážděné nemocí.
Kolem jsme točili spolu a to nás částečně i zajímalo. Tato práce
mně poskytovala výtečný pohyb.

Velmi rád jsem také prohazoval sníh. Bývalo to obyčejně po
sněhových bouřích, a sice dosti často v zimě. Po bouři, jež
trvala den i noc, byl některý dům zavát do polovice oken a jiný
byl zanesen skoro celý. Když už bouře přestávala a ukázalo se
slunce, vyháněli nás velikými houfy, někdy třebas celou
trestnici, abychom odhazovali sněhové závěje u erárních budov.
Každý dostal lopatu, všem dohromady uložili jistý úkol, někdy
takový, že bylo ku podivu, jak jej bylo možná vykonati, a všichni
se dali živě do práce. Kyprý, sotva ulehlý a svrchu zlehka umrzlý
sníh nabíral se pohodlně na lopatu ohromnými hrudami a rozhazoval
se kolem, rozsypávaje se ještě ve vzduchu v třpytivý prach.
Lopata sama se zařezávala do bílé, na slunci se lesknoucí massy.
Trestanci konávali tuto práci skoro vždycky vesele. Čerstvý zimní
vzduch a pohyb je rozehřívaly. Všichni se stávali veselejšími:
ozýval se smích, výkřiky, vtipy. Počali po sobě házeti hroudami a
za minutu ovšem se počali ozývati vážnější trestanci, jimž se
protivily smích a veselost a všeobecná zábava končila obyčejně
nadávkami.

Ponenáhlu počal jsem také rozšiřovati kruh svých známých. Ostatně
sám jsem se o známosti nestaral: byl jsem pořád ještě nespokojen,
zasmušilý a nedůvěřivý. Mé známosti počínaly samy sebou. Jedním z
prvních, kdo mne počali navštěvovali, byl trestanec Petrov.
Pravím navštěvovati a kladuna slovo to zvláštní důraz. Petrov
bydlel ve zvláštním oddělení a sice v nejvíce od nás vzdálené
kasárně. Styků tedy nemohlo mezi námi býti nijakých; společného
také jsme rozhodně nic neměli a míti nemohli. A přece za těch
prvních dob Petrov jako by byl pokládal za svou povinnost div ne
každodenně zajiti ke mně do kasárny, anebo se za doby odpočinku
zastaviti se mnou za kasárnami, když jsem se procházíval co možná
dále od cizích očí. Z počátku mně to bylo nepříjemno. Ale on uměl
věc jaksi tak navléknouti, že mne jeho návštěvy brzy počaly
baviti, ač to byl člověk daleko ne sdílný a hovorný.

Na pohled byl to člověk prostřední postavy, silného složení těla,
obratný, pohyblivý, s dosti příjemným obličejem, bledý s širokými
lícními kostmi, smělým vzhledem, bílými, hustými a drobnými zuby,
a stále držel štipec rozetřeného tabáku za spodním rtem. Držeti
za rtem tabák bylo zvykem velmi mnohých trestanců. Zdál se
mladším, než byl skutečně. Bylo mu čtyřicet let, ale zdálo se, že
je mu pouze třicet. Rozmlouval se mnou vždy nad míru nenuceně,
choval se ke mně tak, jako já k němu, t. j. neobyčejně slušně a
delikátně. Zpozorova-li na příklad, že si přeju býti o samotě,
pohovořil se mnou dvě minuty a hned se vzdálil, poděkovav pokaždé
za pozornost, čehož ovšem nečiníval nikdy a nikomu z celé
káznice.

Jest pozoruhodno, že takový poměr trval mezi námi nejen za
prvních dnů, nýbrž v prodlení několika let po sobě, a skoro nikdy
se nestal těsnějším, ačkoli mně byl Petrov opravdově oddán.
Nemohu ani nyní určitě říci, čeho si vlastně přál ode mne, proč
přicházel ke mně každý den? Přiházívalo se sice později, že mi
ledacos ukradl, ale on kradl jaksi maní; o peníze mne skoro nikdy
nežádal, z čehož vysvítá, že nepřicházel vůbec pro peníze, nýbrž
že měl nějaký jiný účel.

Také nevím, proč to bylo, ale zdávalo se mně vždycky, jako by
nepřebýval zároveň se mnou v káznici, nýbrž kdesi daleko v jiném
domě, ve městě, a káznici navštěvoval jen tak mimochodem, aby se
dověděl, co jest nového, aby mne navštívil a podíval se, jak se
nám všem daří. Vždycky míval na spěch, jako by byl někde někoho
nechal státi a ten na něho čeká, anebo jako by měl dokončiti
nějakou práci. Ale při tom zase jako by příliš nechvátal. I
pohled jeho byl jaksi podivný: upřený, s odstínem smělosti a
jakéhosi sarkasmu, ale při tom zíral jaksi do dálky, přes vlastní
předmět; zdálo se, jako by se snažil skrze předmět, jejž měl u
nosu, prohlédnouti jakýsi jiný, vzdálenější předmět. To mu
dodávalo vzezření roztržitého. Schválně jsem se někdy díval, kam
půjde Petrov ode mne, kde to na něho čekají? Ale ode mne se
ubíral spěšně buď někam do kasárny, nebo do kuchyně, tam si sedl
vedle někoho z rozmlouvajících, pozorně poslouchal, sám se někdy
dával do řeči a sice dosti ohnivě, ale najednou přetrhne další
řeč a umlkne. Ale aťsi rozmlouval, nebo seděl mlčky, vždy bylo
viděti, že je tu jen tak mimochodem, a kdesi jinde má své pravé
zaměstnání, tam že ho čekají.

Ale nejpodivnější je to, že zaměstnání neměl nikdy žádného;
trávil svůj svobodný čas úplně bez zaměstnání (kromě práce
komisní, rozumí se). Řemeslo neuměl žádné a také peněz skoro
nikdy nemíval. Ale ani si hrubě nestýskal na peníze. A o čem tak
se mnou rozprávíval? Jeho rozhovor byl taktéž podivný, jako on
sám. Zpozoruje na příklad, že se procházím někde o samotě za
trestnicí a náhle zaměří přímo ke mně. Chodil vždy rychle,
obracel se vždy náhle. Jde krokem a zdá se, jako by byl přiběhl.

„Zdrávstvujte!"

„Zdrávstvujte!"

„Nevytrhuji vás?"

„Ne."

„ Vidíte, chtěl jsem se vás přeptati na Napoleona. On je
příbuzný, není-liž pravda, toho, co byl v Rusku roku dvanáctého?"
(Petrov pocházel z vojenské školy a byl grámotný.)

„Je příbuzný."

„Prosím vás, co to je, jak o něm říkají, president?"

Ptával se vždy na rychlo, úsečně, jako by mu záleželo na tom, aby
se to dověděl co možná nejrychleji; jako by se byl přišel přeptat
na nějakou vysoce důležitou věc, jež netrpí sebe menšího odkladu.

Vysvětlil jsem mu, jakým je presidentem, a dodal jsem, že snad co
nevidět bude císařem.

„Jak. to?"

Vysvětlil jsem mu dle možnosti i to. Petrov pozorně poslouchal,
úplně mně rozuměl a rychle chápal, při čemž i ucho obrátil v mou
stranu.

„Hm! A hleďte, chtěl jsem se vás optat, Alexandře Petroviči, je-
li pravda, jak se povídá, že jsou takové opice, které mají ruce
až k patám, a při tom jsou tak veliké, jako největší člověk?"

„Ano, jsou takové."

„A které?"

Vysvětlil jsem mu i to, nakolik jsem sám věděl.

„A kdež se zdržují?"

„V horkých zemích. Na ostrově Sumatře jsou."

„To je v Americe, či kde? Povídá se, že prý tam lidé chodí po
hlavě?"

„Po hlavě nechodí. To se chcete ptáti na antipody." I vysvětlil
jsem mu, co je Amerika a podle možnosti též, co jsou antipodi.
Poslouchal taktéž pozorně, jako by byl přišel právě k vůli
antipodům.

„Tak vida! A poslechněte, minulého roku jsem četl o hraběnce
Lavaliére, Arefjev přinesl takovou knížku od adjutanta. Je to
pravda, či jen tak smyšlénka? Skládal to Dumas."

„Toť víte, že smyšlénka."

„Nu, poroučím se. Děkuju pěkně."

A s tím Petrov odešel. Vlastně nikdy jsme ani jinak spolu
nerozprávěli, než na takový způsob.

Počal jsem se na něho vyptávati. M., zvěděv o této mé známosti,
počal mne dokonce varovati. Pravil mně, že mnozí z trestanců v
něm budili úžas, zejména z počátku, za prvých dní vězení, ale ani
jeden z nich, ba ani Gazin nepůsobil na něho tak hrozného dojmu,
jako tento Petrov.

„To je nejodhodlanější, nejsmělejší ze všech trestanců," sděloval
se mnou M. „Je všeho schopen; jeho pranic nezdrží, přijde-li mu
něco do hlavy. I vás zavraždí, napadne-li ho, a sice zavraždí tak
prostě beze všeho, bez lítosti a ani při tom nemrkne. Mně se
skoro zdá, že není při dobrém rozumu."

Toto mínění mne velice zaujalo. Ale M. mně nemohl nikterak
náležitě vysvetliti, proč se mu tak zdálo. A podivná věc: znal
jsem potom Petrova ještě několik let po sobě, mluvil jsem s ním
skoro každodenně; po celou tu dobu byl mně upřímně oddán, ačkoliv
opravdu nevím, proč, a po celých těch několik let, ačkoli se v
káznici choval rozumně a nespáchal praničeho hrozného, přece jsem
pokaždé, když jsem na něho pohlédl a dal se s ním do řeči,
nabýval přesvědčení, že M. měl pravdu, že Petrov může býti
nejodhodlanějším a nejsmělejším člověkem, jenž nezná nijaké vlády
nad sebou. Proč se mně to tak zdálo, také nedovedu vysvetliti.

Připomínám při této příležitosti, že Petrov to byl, jenž chtěl
zabiti místního velitele, když ho vyvedli k potrestání a před
nímž se major zachránil jako zázrakem, jak tvrdili trestanci,
odejev ze strážnice před samým počátkem trestu. Jindy, když ještě
nebyl v káznici, se přihodilo, že ho plukovník uhodil při
cvičení. Býval asi i před tím mnohokrát bit; ale tentokrát si
umínil, že trestu nesnese a probodl svého plukovníka veřejně za
bílého dne, před očima celého šiku vojáků. Ostatně neznám
dopodrobna celou tu historii; sám on mně ji nevypravoval.

Vše to byly ovšem jen okamžité výbuchy, když se povaha jeho
projevovala náhle ve své celosti. Ale výbuchy takové byly u něho
velice řídké. Choval se opravdu rozumně, ba možno říci, tiše.
Vášně se v něm skrývaly a to silné, ohnivé vášně; ale žhavé jich
uhle byly stále posypány popelem a zvolna doutnaly. Nikdy jsem v
něm nezpozoroval ani stínu furiantství nebo ješitnosti, jako na
příklad u jiných.

Přel a hádal se zřídka, za to s nikým také nebyl obzvlášť
spřátelen, vyjma jediného Sirotkina, a to jen když ho potřeboval.
Jednou ovšem jsem viděl, jak se opravdově rozzlobil. Vzali mu
něco, předmět nějaký; vůbec rozzlobili ho něčím. Hádal se s ním
jistý silák, vysoké postavy, zlý, rýpal, poštěvač a daleko ne
zbabělec, jménem Vasilij Antonov, trestanec z oddělení
občanského. Dlouho již křičeli a já měl za to, že spor skončí
nanejvýš několika štulci, neboť Petrov zřídka sice, ale přece se
časem prával a nadával jako nejposlednější z trestanců.

Ale tentokrát přijal spor jiný obrat. Petrov náhle zblednul, rty
se mu zachvěly a zmodraly; dech se mu sevřel. Vstal s místa a
pomalu, velmi pomalu se přiblížil k Antonovu svými tichými kroky.
Bylť bos, neboť v létě velmi rád chodíval bos. V kasárně, plné
hluku a křiku, najednou, okamžitě umlkli; mouchu by bylo slyšeti,
Všichni očekávali, co bude. Antonov mu vyskočil vstříc; byl bledý
jako smrt...

Nesnesl jsem toho a odešel jsem z kasárny. Očekával jsem, že
nevyjdu ani ze dveří a již uslyším výkřik zavražděného člověka.
Ale spor skončil i tentokrát bez horších následků. Petrov nedošel
ještě k Antonovu a tento mu již mlčky a honem hodil věc, o niž se
hádali. Šlo o jakýsi zcela nepatrný hadřík, o nějaké onuce.
Rozumí se, že po nějakých dvou minutách Antonov mu přece ještě
předhodil nějakou nadávku, ovšem jen z lehka, jen aby měl svědomí
čisté, jen ze slušnosti, aby ukázal, že přece není taková baba.
Ale nadávky si Petrov nevšímal; ani neodpověděl. Nešlo mu o
nadávky, nýbrž o spornou záležitost a spor ten vyhrál on. Vzal si
svůj hadřík a byl zcela spokojen. Za čtvrt hodiny chodil už zase
po káznici jako obyčejně s výrazem úplné nečinnosti a jako by
pátral, nevede-li se někde zajímavá rozprávka, aby tam mohl
přistrčiti také svůj nos a poslouchati. Zdálo se, že ho zajímá
všechno, ale pak se ukázalo, že zůstával z větší části ke všemu
lhostejným, a chodil jen tak s místa na místo po káznici, kam ho
náhoda přinesla.

Jeho též bylo možno přirovnati k dělníkovi, k silnému dělníkovi,
před nímž se práce zatřese, ale jemuž dosud nedávají práce a on
tedy zatím sedí a hraje si s malinkými dětmi. Také jsem nechápal,
proč zůstává v káznici a neuteče? Jemu by útěk nezpůsobil
starostí, jen kdyby se mu ho silně zachtělo. Rozum vládne nad
takovými lidmi, jako Petrov, jen potud, dokavad se jim něčeho
nezachce. Pak už se na celé zemi nenajde překážky jejich přání. I
jsem přesvědčen, že by dovedl obratně utéci, všechny by podvedl,
celý týden by dovedl seděti bez chleba někde v lese nebo v rákosí
u řeky. Ale nenatknul se patrně ještě na takovou myšlénku, snaha
taková se v něm ještě nevyskytla.

Velkých schopností rozumových a zvláště zdravého smyslu, jsem v
něm nikdy nepozoroval. Tací lidé se již rodí s jednou idejí,
která jimi po celý život bezděčně hýbe sem a tam. Tak běhají po
celý život s místa na místo, dokud si nenajdou zaměstnání, jež by
jim úplně vyhovovalo. Budé-li je to státi hlavu, na tom jim
nesejde. Divíval jsem se, jak člověk, jenž svého představeného
probodl za to, že ho udeřil, dává se u nás tak bez reptání bíti
holí. Býval vskutku bit, když ho chytli s vodkou. Jako všichni
trestanci, kteří se nezabývali řemeslem, pouštěl se časem do
pašování vodky. Ale Petrov si lehal i na lavici jaksi jako z
vlastní vůle, t. j. jako by souhlasil, že si toho zasloužil;
jinak by se nepoložil za nic na světě, třebas by ho zabili.

Bylo mně divné na něho též to, že mne okrádal, ačkoli mně patrně
byl oddán. Sedalo to na něho jistými dobami. To on mně ukradl
bibli, kterou jsem mu dal přenésti s jednoho místa na druhé.
Cesty bylo jen několik kroků, ale i na té cestě se mu podařilo
nalézti kupce, prodal bibli a peníze ihned propil. Bezpochyby se
mu silně zachtělo se napiti, a čeho se mu silně zachtělo, to
musilo býti splněno. Právě takový člověk vraždí jiného pro čtvrt
ruble, aby mohl za ten čtvrt ruble vypiti láhev vodky, ač si
jindy nevšimnul člověka se stotisíci. Večer mně sám oznámil, že
bibli ukradl, ale bez jakýchkoli rozpaků a bez lítosti, tak zcela
lhostejně, jako nějakou zcela obyčejnoupříhodu. Zkusil jsem ho
pořádně pokárati, neboť mně bylo líto mé bible. On poslouchal,
aniž ho má slova dráždila; ano byl i skroušený; seznával, že
bible jest velice užitečná kniha, opravdově litoval, že jí nyní
nemám, ale proto, že ji ukradl, mu svědomí nečinilo výčitek;
hleděl na mne s takovým přesvědčením, že jsem ihned přestal ho
kárati. Mé pokárání snášel pak bezpochyby proto, že uvážil, že je
kárání nevyhnutelnou věcí, když se dopustil takového skutku;
proto tedy ať má duše pokoj, ať se potěší, ať se vyvadí; ale že
je to vlastně všechno jen hloupost, taková hloupost, že rozumný
člověk by se styděl o tom mluviti.

Nemýlím-li se, pokládal mne za jakéhosi chlapce, div ne za dítě,
jež nerozumí nejprostším věcem na světě. Jestli že jsem se na
příklad sám s ním dal do řeči o něčem jiném, než o naukách a o
knihách, odpovídal mně ovšem, ale jen jaksi ze zdvořilosti,
přestávaje na nejkratších odpovědech. Často jsem se tázával sám
sebe, co ho zajímá na těch naučných věcech, o nichž se mne
ptával? Stávalo se, že jsem za takové řeči s ním mimovolky
pohlédl na něho se strany, neposmíváli se mi snad? Ale ne;
obyčejně poslouchal vážně, ač ne příliš, a tato poslední okolnost
mne někdy mrzívala. Otázky mně dával určitě, precisně, ale jaksi
nepříliš se divil zprávám, jichž se mu dostávalo ode mne, a
přijímal je dokonce jaksi roztržitě... Také se mně zdálo, že si
bez dlouhého přemítání utvořil o mně přesvědčení, že se se mnou
nedá mluviti, jako s jinými lidmi, že kromě rozprávky o knihách
jinému ničemu bych nerozuměl, ano že nemám ani schopností, abych
mohl porozuměti, a že by tedy bylo marné mně tím vytrhovati.

Jsem přesvědčen, že mne měl dokonce i rád, a to mne velice
překvapovalo. Pokládal-li mne snad za člověka nedospělého, tedy
necelého, pociťoval-li snad ke mně onen zvláštní soucit, jejž
instinktivně pociťuje každý silnější tvor k slabšímu, za jakého
mne uznal — to nevím. A ačkoliv mu to všechno nepřekáželo, aby
mne okrádal, jsem přece přesvědčen, že i když mne okrádal,
litoval mne. „Eh!" myslíval si snad, když sáhal rukou na můj
majetek, „coje to za člověka, jenž nedovede brániti ani svého
statku!" Ale právě za to snad mne měl rád. Řekl mně kdysi jaksi z
nenadání, že jsem přílišný dobrák a tak prosťoučký, že jest mu
mne až líto. „Ale, Alexandře Petroviči, nehoršete se proto na
mne," dodal za okamžik; „pravil jsem vám to tak od duše."

Takým lidem se přiházívá někdy v jich životě, že náhle ostře a v
značných rozměrech projevují a vyjadřují svou povahu za
příležitosti nějakého příkrého skutku nebo převratu, majícího
všeobecný význam, a takovým způsobem přímo se vpravují do
vlastního prostředí své působnosti. Nejsou to lidé od slova;
proto nemohou býti podněcovateli a hlavními vůdci nějakého
podniku; jsou však jeho hlavními vykonavateli a první začínají.
Začínají prostě, bez zvláštního ohlašování, za to však první bez
rozpaků přeskakují přes hlavní překážku, neznají strachu, jdou do
boje přímo na nože — a za nimi hrnou se všichni, hrnou se slepě
jdou až do nejposlednější přehrady, kde obyčejně složí své hlavy.

Nevěřím, aby Petrov skončil dobře. Jednou za jediný okamžik učiní
všemu konec, a jestli že nepřišel na zmar dosavad, je to jen
důkazem, že jeho chvíle dosud nenadešla. A ostatně, kdož ví? Snad
se dočká i šedin, a umře klidně sešlostí věkem, potloukaje se bez
účelu sem a tam. Ale přec jen se mně zdá, že M. měl pravdu, když
pravil, že to byl nejodvážlivější člověk z celé káznice.

VIII.

Lidé odvážliví. Lučka.

O lidech odvážlivých těžko vypravovati. Bylo jich v káznici, jako
vůbec všude, dosti málo. Mnohý zdá se na pohled až strašný;
pováží-li člověk, co se o některém z nich vypravuje, počne se mu
až vyhýbati. Jakýsi nevolný pocit mne z počátku nutíval, abych se
takových lidí stranil. Ale později jsem se na mnoze změnil ve
svých náhledech třebas o nejstrašnějších vražednících. Některý
člověk nezavraždil nikoho a je strašnější, než jiný, jenž přišel
do káznice pro šestero vražed. O některých zločinech bylo pak
těžko sestaviti si sebe primitivnější ponětí; tak mnoho záhadného
bylo ve spáchání jich. Pravím to proto, že mezi naším prostým
lidem některé zločiny vznikají z nejpodivuhodnějších příčin.
Vyskytuje se na příklad, a sice dosti často, následující typ
vraha. Člověk žije tiše a pokojně. Osud jeho je hořký, ale trpí.
Jest, dejme tomu, mužík, nebo čeledín, chudobný živnostník nebo
voják. Náhle něco prasklo; nedovedl se zdržeti a bodl nožem svého
nepřítele a utiskovatele. Tu se začíná ono podivuhodné: z
nenadání člověk vyskočil na nějaký čas ze své meze. Nejprve
zavraždil svého utiskovatele, nepřítele; je to sice zločinné, ale
pochopitelné; byl pro to důvod. Ale potom počne vražditi i lidi,
jež nejsou jeho nepřáteli, vraždí každého na potkání, vraždí pro
svou potěchu, za hrubé slovo, za pouhý pohled, pro růženec, aneb
prostě: „Pryč s cesty, neukazuj se na oči, jdu já!"

Člověk je zrovna jako v opojení, jako v horečné zmatenosti. Jako
by, přeskočiv jednou přes osudnou onu mez, počal nacházeti
potěšení v tom, že mu není nic více svato; jako by ho cosi
ponoukalo, aby přeskočil najednou přese všechny hranice zákonů a
moci, a užíval rozkoší, nejnevázanější a nejneobmezenější
svobody, aby se nabažil do sytosti úzkostlivého svírání srdce
následkem hrůzy, kterou nezbytně musí pociťovati sám před sebou.
Ví kromě toho, že ho čeká strašný trest. Vše to se může podobati
onomu pocitu, když člověka na vysoké věži táhne cosi do propasti,
která se rozevírá pod jeho nohama, tak že by se raději sám už
vrhl střemhlav dolů, aby honem byl už konec. A přiházívá se to
lidem, kteří až dotud byli zcela tiší.

Někteří z nich se v onom opojení dokonce i vynášejí sebou. Čím
poníženějším býval dříve, tím více ho to ponouká nyní, aby se
ukázal, aby nahnal jiným strachu. Tento strach mu působí
potěšení, jemu se líbí sama ta ošklivost, kterou budí v jiných.
Úmyslně se vnucuje v jakousi šílenou odvážlivost, a takový šíleně
odvážlivý člověk sám se někdy nemůže dočkati trestu, nemůže se
dočkati, aby s ním už byl konec, protože se mu samému stává
konečně obtížino nositi na sobě onu líčenou šílenou odvahu.
Zajímavo jest, že z větší části všechna ta nálada, všechna ta
líčenost trvá právě až do vystoupení na popraviště a potom jako
když utne; jako by to vskutku byla jakási úřední lhůta, dříve již
předepsaná schválně k tomu ustanovenými pravidly. Tu se člověk
takový náhle stává pokorným, sebevědomí jeho znenáhle mizí, a on
se převrací v jakýsi hadr. Na popravišti počne fňukat, prosí lid
za odpuštění. Pak přijde do káznice a hle, je to slinta, fňukal
takový, ba strašpytel, že se mu až člověk diví: „Je-li možná, aby
to byl týž, co zavraždil pět nebo šest lidí!"

Někteří ovšem ani v káznici hned nezkrotnou. Stále se jich ještě
drží jakési furiantství, jakási vychloubačnost, jako by říkali:
„Já nejsem takový, jak si myslíte. Já šest duší utratil." Ale
konec konců přece zkrotne. Časem jen si učiní radost, že si
vzpomene na svůj smělý vzmach, na své zahýření, jež se mu povedlo
jednou za jeho života,, když byl šíleně odvážlivým, a je velmi
rád, najde-li dobráka, aby se mohl s příslušnou vážností před ním
ukázati, pochlubiti a vypravovati mu o svých hrdinstvích, aniž
při tom dal na jevo, že se jemu samému vlastně chce o tom
vypravovati. Jako by řekl: „Vidíš, jakým jsem já byl člověkem!"

A jak rafinovaně se dbá oné samolibé opatrnosti, jak líně
nedbalým bývá takové vypravování! Jaká prostudovaná okázalost
jeví se v tonu, v každém slovíčku vypravovatele! Kde jen se ten
lid tomu naučil!

Jednou za oněch prvých dní, leže za dlouhého večera nečinně a
tesklivě na narách, vyslechl jsem jedno z podobných vypravování a
ve své nezkušenosti učinil jsem si o vypravovateli pojem jako o
kolossálním, strašném zlosynu, o neslýchané, železné vůli, kdežto
z Petrova v tutéž dobu div jsem si netropil žerty. Předmětem
vypravování bylo, jak on, Luka Kuzmyč, pro nic jiného, než pro
své vlastní potěšení, skolil jistého majora.

Tento Luka Kuzmyč byl onen maličký, hubený, ostronosý mladý
trestanec z naši kasárny, rodem Malorus, o kterém jsem se dříve
už kdesi zmínil. Byl vlastně Velkorus, jen že se narodil na jihu
a patřil k panské čeledi. Bylo v něm vskutku cosi ostrého,
hrdého, „ptáček malý, ale drápek ostrý". Ale trestanci
instinktivně uhadují, co vězí v kterém člověku. K němu chovali
nehrubě mnoho úcty. Byl hrozne samolibý. Toho večera seděl na
narách a šil košili. Šití prádla bylo jeho řemeslem. Vedle něho
seděl tupý, omezený mladík, ale jinak dobrý a laskavý, postavy
vysoké a silného složení těla Byl to jeho soused na narách,
trestanec Kobylin. Lučka často se s ním po sousedsku hádával a
vůbec se k němu choval s vysoká, posměšně a despoticky, čeho
Kobylin pro své dobráctví z části ani neznamenal. Pletl vlněnou
punčochu a lhostejně poslouchal Lučku. Tento vypravoval dosti
hlasité a srozumitelně. Přál si patrně, aby to všichni slyšeli,
ač se snažil naopak se tvářiti, jako by vypravoval pouze
Kobylinu.

„Tenkrát mne, brachu, vedli z našeho místa," počal vypravovati,
píchaje jehlou, „do K...va, řekněme pro tuláctví."

„A kdy to bylo? Dávno?" optal se ho Kobylin.

„Ano, až hrách uzraje, půjde na druhý rok. Nu, když jsme přišli
do K...va, posadili mne tam na krátkou dobu do trestnice. Koukám
— sedí se mnou dvanáct osob, samí chochlové, velicí, zdraví,
silní, jako býci. A všichni takoví pokorní; jídlo bídné. Točí
jimi jejich major, jak se jeho milosti ráčí. Sedím den, sedím
druhý s tím lidem, vidím, je to samá baba. ,Proč pak' — povídám —
,trpíte všechno takovému hlupákovi?'

,Hm, jdi a sám to zkus s ním promluviti!' povídají a usmívají se
nade mnou. Já mlčím. Byl tam mezi nimi jeden chochol k poválení,
braši" — dodal znenadání, zanechav Kobylina a obraceje se ke všem
vůbec. „Vypravoval, jak ho soudcové odsoudili, a jak se soudci
rozmlouval a při tom pláče, až mu slzy tekou. Děti prý zůstaly
doma, žena. A sám je už takový starý, šedivý, tlustý. ,Já mu
povídám,' vypravoval chochol — ,Ne! A on čertů syn, jen píše, jen
píše! Nu, povídám sám sobě, kdybys chtěl scípnout a já bych se na
tě podíval! A on jen píše, jen píše. Ale jak dopsal...! Byl jsem
ztracen! Podej mi, Vásjo, nitě; jsou to zpuchřelé komisní nitě."

„Na trhu je koupili," namítl Vasja, podávaje mu niť.

„Naše krejčovské jsou lepší. Nedávno invalidu posýlali na trh. U
které to podlé báby on je tam jen kupuje?" pokračoval Lučka,
navlékaje niť proti světlu,

„U kmotry bezpochyby."

„Bezpochyby u kmotry."

„Tak kterak tedy, co se stalo s majorem?" ptal se zcela
zapomenutý Kobylin.

Ale Lučka na to právě čekal. Nepokračoval však ihned ve svém
vypravování, ano tvářil se, jako by otázku Kobylinovu neuznával
ani za hodnu pozornosti. Pomalu si upravil niť, pomalu a líně
přeložil pod sebou nohy a konečně se dal opět do vypravování.

„Vyburcoval jsem nakonec naše milé chochly; povolali majora. A já
jsem si hned zrána vypůjčil u souseda nůž, vzal jsem jej a
schoval, tak pro všechen případ. Rozvzteklil se major. Jede. Nu,
povídám, ať se mi držíte, chochlové! A oni chudáci mají již duši
v patách; třesou se zrovna. Přiletí major opilý: ,Kdo zde, kterak
je zde? Já jsem váš cař, já jsem váš Bůh!'

Jakmile řekl: ,Já jsem váš cař, já jsem váš Bůh', vystoupil
jsem," pokračoval Lučka; „nůž jsem měl v rukávě."

,Nikoli,' povídám, ,vaše vysokoblahorodí!' a při tom pomaloučku
se k němu blížím, ,kterak pak by to mohlo být,' povídám, ,vaše
vysokoblahorodí, abyste byli náš cař a náš bůh?'

,A to's tedy ty, to's ty?' vykřikl major, , buřiči!'

,Nikoli,' povídám, a stále k němu přistupuju blíže a blíže,
,nikoli,' povídám, ,vaše vysokoblahorodí, jak bude asi povědomo a
známo vám samým, Bůh náš všemohoucí a všudypřítomný jest jen
jeden,' povídám. ,I caře máme jen jediného, samým Bohem nad námi
všemi ustanoveného. On je, vaše vysokoblahorodí,' povídám,
,monarcha. A vy,' povídám, ,vaše vysokoblahorodí, jste jen major,
náš představený, vaše vysokoblahorodí, z carské milosti,'
povídám, ,a pro své zásluhy.'

,Jak, jak, jak, jak!' Tak zrovna zakdákal; mluviti nemůže, dechu
vzteky popadnouti nemůže. Příliš jsem ho překvapil.

,Ano, tak,' povídám. A tu se z nenadání vrhnu na něho, a vetknu
mu celičký nůž zrovna do břicha. Podařilo se mně. Svalil se, jen
nohama zaškubal. Odhodil jsem nůž.

,Hleďte,' povídám, ,chochlové! Teď ho zdvihejte."

Zde se na minutku odchýlím. Na neštěstí takových výrazů, jako „Já
jsem váš cař, já váš Bůh" a mnoha jiných tomu podobných měli za
starých dob často ve zvyku užívati mnozí z velitelů. Sluší však
vyznati, že takových velitelů zbývá již nemnoho, a možná dost, že
již zcela vymřeli. K tomu ještě poznamenám, že se podobnými
výrazy zvláště vypínali a sice rádi vypínali, nejvíce tací
velitelové, kteří byli z řadových vojáků povýšeni za důstojníky.
Zdá se, jako by hodnost důstojnická zvrátila celé jejích nitro a
spolu i hlavu. Dlouho vzdychali pod tíží břemene, prošli všemi
stupni podřízenosti a najednou vidí, že jsou důstojníky,
představenými, šlechtici, a proto z nezvyklosti a prvního opojení
zpřílišňují pojem o své moci a svém významu, rozumí se jen
vzhledem k podřízeným jim prostým vojákům. Před vyššími zůstávají
jako dříve v hluboké úctě, nyní zcela již zbytečné a dokonce i
odporné mnohým náčelníkům. Mnozí tací v prachu se kořící
důstojníci honem a se zvláštní radostí oznamují svým vyšším
představeným, že bývali řadovými vojáky, a třebas byli nyní
důstojníky, že „nezapomínají, kde jest jejich místo."

 Ale vzhledem k prostým vojákům stávali se div ne neobmezenými
pány. Ovšem nyní sotva jsou ještě tací důstojníci, sotva se najde
takový, jenž by zvolal: „Já jsem váš cař, já váš Bůh!" Ale přes
to přec jen poznamenávám, že nic tak nedráždí trestance, a vůbec
všechny podřízené osobnosti, jako podobné výrazy představených.
Toto drzé povyšování sebe, toto zpřilišnené domnění o své
beztrestnosti rodí nenávist v nejpokornějším člověku a zbavuje ho
poslední špetky trpělivosti. Na štěstí vše to jest věcí minulosti
a i za starých času přísně se pronásledovalo od představených.
Znám sám několik takových případů.

A vůbec lidi podřízené vždycky to dráždí, pohlíží-li se na ně s
vysoká, nedbale, a jeví-li se v jednání s nimi opovržlivost.
Někteří se na příklad domnívají, budou-li dobře krmiti, v dobrém
stavu držeti trestance, budou-li vyřizovati všechno dle zákona,
že vyplnili veškeru svou povinnost. Ale to je také omyl. Každý,
ať si je kdokoli a ať si jakkoli byl ponížen, vždycky — třebas
jen instinktivně, třebas nevědomky, ale přece vyžaduje úcty k své
lidské důstojnosti. Trestanec ví sám, že je trestancem,
zavržencem, ví dobře, kde jest jeho místo před představeným; ale
nižádným vypáleným znamením, nijakými okovy ho nepřinutíte, aby
zapomněl, že jest člověk. A poněvadž člověkem vskutku jest, tedy
se sluší jednati s ním po lidsku. Můj Bože! vždyť lidské jednání
může opět učiniti člověkem i toho, na kom dávno již vybledl obraz
boží. Právě s takovými „nešťastnými" má se jednati co nejvíce po
lidsku. To je spása a radost jejich.

Setkával jsem se s takovými dobrými, šlechetnými veliteli. Viděl
jsem, jaký dojem způsobili na ony zavržené. Několik laskavých
slov — a trestanci div neprociťovali k novému mravnímu životu.
Počínali ho milovati jako děti. Uvádím si na mysl ještě jednu
zvláštnost: Sami trestanci nemají rádi příliš přátelského, a přes
příliš dobromyslného jednání se strany náčelníkovy. Chce k
náčelníkovi pociťovati úctu, ale v tomto případě úcta jaksi mizí.
Trestanec má rád na příklad, aby jeho náčelník měl řády, aby byl
statné postavy, aby byl v lásce u některého jeho vyššího
představeného, aby byl i přísný, i vážný, i spravedlivý a dbalý
své důstojnosti. Takové mají trestanci nejradši: sám sobě
nezadal, jim neublížil, tedy všechno je dobře a pěkně.

„Nu spražili tě asi za to?" ozval se klidně Kobylin.

„Hm. Spražili, brachu; je pravda, že spražiii. Aleji, podej mně
nůžky! A co to, braši, dnes se majdan nesebere?"

„Ondyno všechno propili," podotknul Vasja. „Kdyby nebyli všechno
propili, možná dost, že by hráli."

„Kdyby! Za ,kdyby' dávají i v Moskvě sto rublů," prohodil Lucka.

„A kolik ti dali, Lucko, za to za všechno?" ozval se opět
Kobylin.

„Dali mně, příteličku, sto pět. Ale, věříte-li, braši, vždyť
málem by mne byli zabili," ujal se slova Lučka, opět si nevšímaje
Kobylina. „Nu, a když jsem dostal svých sto pět, pak mne odvezli
v plné parádě. Nikdy před tím jsem ještě důtek neokusil. Lidu se
nahrnulo nesčíslné množství; celé město se sběhlo: loupežníka
budou trestat, to jest vražedníka. Co je to jen za hloupý lid,
ani vám pověděti nemohu! Timoška*) mne svlekl, položil a volá:
,Drž se, opařím tě!' Čekám, co bude? Jak mně jednu vlepil, chtěl
jsem vzkřiknout, rozevřel jsem ústa, ale výkřik mně selhal. Hlas
se patrně ve mne zarazil. Když vlepil druhou, nu věřte si, nebo
nevěřte, už jsem neslyšel, jak počítal ,dva'. Když jsem se
vzpamatoval, slyším, jak počítají ,sedmnáct'. Tak mne, brachu,
čtyřikrát potom sundavali s kobyly; vždy půl hodiny jsem
odpočíval, vodou mne polévali. Koukám na všechny vyvalenýma očima
a myslím si: ,To je má smrť..."

„A neumřel jsi?" optal se naivně Kobylin.

Lučka ho změřil nanejvýš opovržlivým pohledem; ozval se smích.

„Hotový špalek."

„Na půdě to nemá v pořádku," prohodil Lučka, jako by litoval, že
se mohl dáti do řeči s takovým člověkem.

„Rozum totiž někde zapomněl," potvrdil Vasja.

Lučka sice zavraždil šest lidí, ale v káznici se ho nikdy nikdo
nebál, ačkoli si snad od srdce přál, aby si zjednal pověst
strašného člověka...

*) Kat.



IX.

Isaj Fomič. Lázeň. Vypravování Baklušina.



Blížily se vánoce. Trestanci je očekávali s jakýmsi slavnostním
povznesením, a vida to, počal jsem sám také očekávati něco
neobyčejného. Čtyři dni před svátky nás vedli do lázně. Za mých
dob, zvláště za prvních mých let, vodili trestance zřídka do
lázně. Všichni se radovali a počali se chystati. Bylo určeno, že
se půjde po obědě, a proto odpoledne nebylo již práce. Ze všech
nejvíce se radoval a činil v naší kasárně Isaj Fomič Bumštejn,
trestanec původu židovského, o němž jsem se zmínil již ve čtvrté
hlavě svého vypravování. Jeho radostí bylo pařiti se do otupění,
do zbavení smyslů, a pokaždé, když se mně nyní přihodí probírati
se starými vzpomínkami a připomenouti si naši vězeňskou lázeň
(kteráž stojí za to, aby na ni člověk nezapomněl), tu vystupuje
přede mnou do popředí obrazu ihned postava blažeností se
rozplývajícího a nezapomenutelného Isaje Fomiče, mého soudruha ve
vězení a obyvatele téže kasárny.

Bože, co to bylo za směšného člověka až k poválení! Pronesl jsem
již několik slov o jeho postavě; byl to padesátník, úzkoprsý,
svraštělý, s hroznými pečetěmi na tvářích a na čele, hubený,
slabounký, s bílým tělem jako kuře. Tvář jeho vyjadřovala
neustálou, nevyhladitelnou spokojenost, ano i blaženost. Zdálo
se, jako by ho pranic nemrzelo, že se dostal do káznice. Protože
byl klenotníkem, a ve městě klenotníka nebylo, pracoval neustále
ve městě u různých pánů a úředníků klenotnickou práci. Třebas mu
za to neplatili mnoho, ale něco platili přece. Netrpěl nouzi, ano
žil bohatě a přec ještě mohl ukládati peníze a půjčovati je na
zástavy na úrok celé káznici. Měl svůj samovar, pěknou matraci,
číšky, celý jídelní příbor. Židé z města na něho nezapomínali a
pomáhali mu svou známostí a přímluvou. V sobotu chodil s
vojenským průvodem do své městské modlitebny (což je zákonem
dovoleno), a vůbec vedlo se mu dobře. Ale přec jen s
netrpělivostí čekal, až odbude svůj dvanáctiletý trest, aby se
mohl oženit.

Isaj představoval nejkomičtější směsici naivnosti, hlouposti,
chytráctví, smělosti, prostomyslnosti, ostýchavosti, vypínavosti
a drzosti. Velmi jsem se divil, že se mu trestanci neposmívali,
leda že si pro zábavu nad ním zažertovali. Isaj Fomič sloužil
patrně všem pro zábavu a stálé potěšení. „Máme ho jediného,
nechte na pokoji Isaje Fomiče," říkávali trestanci a Isaj Fomič,
ačkoli rozuměl, oč jde, přec jen byl patrně hrdým na svou
důležitost, což působilo trestancům nemalé potěšení. Do káznice
přišel způsobem neobyčejně směšným. (Bylo to ještě, než jsem se
já sem dostal, ale vypravovali mně o tom.) Kdysi po práci pod
večer roznesla se po trestnici náhle pověst, že přivedli žida, že
ho již holí na strážnici a co nevidět že přijde. Do té doby
nebylo v káznici ani jediného žida. Trestanci se ho nemohli
dočkati, a jakmile vstoupil do vrat, ihned ho obstoupili.
Poddůstojník z káznice uvedl ho do občanské kasárny a vykázal mu
místo na narách. V rukou měl Isaj Fomič měšec, v němž byly
komisní věci, právě mu vydané, a jeho vlastní věci. Položil
měšec, vylezl si na náry, složil pod sebe nohy a usedl si, boje
se pohlédnouti někomu do očí. Kolem něho se ozýval smích a
trestnické vtipy, jež narážely na jeho židovský původ. Najednou
se skrze zástup protlačí mladý trestanec, drže v rukou své
nejstarší, špinavé a roztrhané letní šaravary a při nich komisní
onuce. Přisedl si k Isajovi Fomiči a uhodil ho do ramene:

„Nu, přítelíčku, už tu na tebe čekám šestý rok. Tuhle koukej, co
dáš?" A s těmi slovy rozložil před ním přinesené hadry.

Isaj Fomič, jenž při vchodu do káznice dostal takový strach, že
se bál očí pozvednouti na ten zástup posmívajících se,
znetvořených a strašných postav, jež ho obstoupily těsným kruhem,
a ze strachu nemohl ze sebe vypraviti ještě ani slova, jakmile
spatřil zástavu, ihned se vzpamatoval a počal hadry čiperně
omakávati prsty. Zdvihl je dokonce a podíval se na ně proti
světlu. Všichni čekali, co řekne.

„Nu jakž, rubl stříbra dáš snad? Stojí to za to!" pokračoval
zastavující, mrkaje na Isaje Fomiče.

„Rubl stříbra dáti nemohu, ale sedm kopějek mohu."

To byla první slova, jež Isaj Fomič pronesl v káznici. Všichni se
smíchy chytli za boky.

„Sedm! Nu dej sem třebas sedm; tvoje štěstí! Ale hleď mi, dávej
dobrý pozor na zástavu; hlavou mně za ni ručíš."

„Úroků tři kopějky, bude deset kopějek," trhaným a chvějícím se
hlasem pokračoval židáček, sáhaje rukou do kapsy pro peníze a
bázlivě pohlížeje na trestance. Měl patrně náramný strach a přece
se mu chtělo uzavříti obchod.

„To myslíš za rok tři kopějky úroků?"

„Ne, ne za rok, ale za měsíc."

„Hm, jsi tuhý, žide. A jak pak ti říkají?"

„Isaj Fomič."

„Nu, Isaji Fomiči, ty dojdeš u nás daleko! Poroučím se!"

Isaj Fomič si prohlédl ještě jednou zástavu, složil ji a opatrně
ji vstrčil do svého měšce za neustávajícího smíchu trestanců.

Vskutku všichni jako by ho měli rádi a nikdo mu neubližoval, ač
mu skoro všichni byli dlužni. Sám on byl snášenlivý, jako
slepice, a vida, že všichni jsou k němu přívětiví, stavěl se
leckdy na paty, ale s takovou dobrodušnou komičností, že mu to
ihned odpouštěli. Lučka, jenž za svého živobytí seznal mnoho
židů, často ho zlobíval, ale nikoli ze zlého úmyslu, nýbrž jen
tak pro zábavu, jako se lidé bavívají s psíčkem, s papouškem,
cvičenými zvířaty a pod. Isaj Fomič to věděl velmi dobře, necítil
se proto uraženým a velmi obratně odrážel od sebe jeho vtipy.

„Hej, žide, budeš bit ode mne!"

„Ty mne uhodíš jednou a já tebe desetkrát," odpovídal srdnatě
Isaj Fomič.

„Prokletá prašivino!"

„Ať si je prašivina."

„Žide prašivý!"

„Ať si takový. Třebas prašivý, ale bohatý; peníze má."

„Krista jsi prodal."

„Ať si tak."

„Dobře, Isaji Fomiči, jsi chlapík! Nechte ho na pokoji, máme ho
jediného!" volají se smíchem trestanci.

„Hej, žide, slízneš karabáč, na Sibiř půjdeš."

„Jsem i tak na Sibiři."

„Ještě dál tě pošlou."

„A co? Pán Bůh tam jest?"

„Jest."

„Ať si tedy; jen když bude pán Bůh a peníze, všude bude dobře."

„Chlapík, Isaj Fomič; je vidět, že je chlapík!" volá se kolkolem
a Isaj Fomič, ač vidí, že se mu jen posmívají, přece si dodává
mysli. Všeobecná pochvala mu patrně působí potěšení, i začne
tenounkým diskantem zpívati, že je slyšno po celé kasárně: la-la
la-lala! jakýsi hloupý, směšný motiv, jedinou to píseň beze slov,
kterou zpíval po celou dobu svého vezení. Později, když se se
mnou seznámil, ubezpečoval mne pod přísahou, že je to tatáž píseň
a právě týž nápěv, jejž zpívalo všech šest set tisíc Israelitů od
starce až do dítěte, když táhli skrze Červené moře a že je
každému Israelitovi přikázáno zpívati tento nápěv v okamžiku
slávy a vítězství nad nepřáteli.

V předvečer každé soboty, v pátek večer přicházeli do naší
kasárny schválně z druhých kasáren dívat se, jak bude Isaj Fomič
světiti svůj šabes. Isaj Fomič byl tak nevinně hrdopyšný a
ješitný, že mu tato všeobecná zvědavost působila ještě potěšení.
S pedantskou, úmyslnou vážností pokrýval šatem v koutku svůj
malinký stolek, otevřel knihu, zapaloval dvě svíčky a mumlaje
jakási tajemná slova, počínal se oblékati ve svou řízu čili
„rýžu", jak on vyslovoval. Byla to pestrá šál z vlněné látky, již
opatrně uschovával ve svém kufříku. Na obě ruce navinoval řemínky
a na hlavu nad samým čelem připevňoval si obvazkem jakousi
dřevěnou škatulku, tak že se zdálo, že Isaji Fomičovi vyrůstá z
čela jakýsi směšný roh. Pak začínala modlitba. Odříkával ji
zpěvavým hlasem, vykřikoval, odplivoval si, obracel se do kola,
dělal divoké a směšné posuňky. Vše to bylo ovšem předepsáno
obřadem modlitby a nebylo v tom pranic směšného a divného, ale
směšno bylo to, že Isaj Fomič jako by se schválně chtěl před námi
ukázati a pochlubiti svými obřady. Tu si znenadání přikryje
rukama hlavu a počne odříkávati plačtivým hlasem. Pláč se zvyšuje
a on v těžkostech a div ne s nářkem sklání na knihu svou hlavu,
ověnčenou archou úmluvy. Ale náhle, uprostřed nejsilnějšího
nářku, se dá do smíchu a počne odříkávati modlitby zpívavým,
jaksi radostně slavnostním, od přebytku štěstí slábnoucím hlasem.

„Hleďte, jak ho to rozebralo!" říkávali trestanci.

Ptal jsem se kdysi Isaje Fomice, co by znamenalo ono naříkání a
pak ony náhlé slavnostní přechody ku slasti a blaženství? Isaj
Fomič byl vždy velice rád, když jsem se ho vyptával na něco
podobného. Vysvětlil mně bez prodlení, že pláč a naříkání
znamenají vzpomínku na ztrátu Jerusaléma, a že víra jejich
předpisuje při vzpomínce té co možná nejsilněji hořekovati a biti
se v prsa. Ale v okamžiku nejsilnějšího hořekování jest Isaj
Fomič povinen najednou, jako by znenadání si vzpomenouti (toto
„najednou" je také předepsáno zákonem židovským), že jest
proroctví o návratu židů do Jerusaléma. Tu jest povinen ihned
projeviti svou radost zpěvy, smíchem a odříkávati modlitby tak,
aby samým hlasem již projevoval co možná nejvíce štěstí a výrazem
tváře co možná nejvíce slavnostního a vznešeného. Tento nenadálý
přechod a povinnost tohoto přechodu neobyčejně se líbily Isaji
Fomičovi; viděl v tom jakýsi zvláštní, velice dovedný umělecký
kousek, a s vychloubavým pohledem sděloval mně toto důmyslné
pravidlo židovského zákona.

Jednou, právě když modlitba byla v nejlepším, vstoupil do naší
síně místní velitel v průvodu důstojníka od stráže a vojenských
průvodčích. Všichni trestanci se vzpřímili jako struny u svých
nar, jediný Isaj Fomič tím více počal křičeti a se kroutit.
Vědělť, že je mu dovoleno se modliti, že nesmí býti vytrhován, a
křičel-li před majorem, nepotřeboval se ovšem ničeho za to
obávati. Zároveň však mu bylo neobyčejně příjemno, že se mohl
ukázati před majorem a tím se pochlubiti před námi. Major
přistoupil k němu na krok; Isaj Fomič se obrátil zády ke svému
stolečku a počal majorovi přímo do tváře odříkávati zpívavým
hlasem své radostné proroctví, mávaje při tom rukama. A poněvadž
mu zákon předpisoval v onen okamžik vyjadřovati svou tváří co
nejvíc možná blaženosti a nadšení, vykonal to ihned, přimhouřiv
jaksi zvláštně oči, usmívaje se a kývaje na majora hlavou. Majora
to překvapilo; ale na konec prsknul smíchy, řekl Isaji Fomičovi
hned tu na místě, že je hlupák, a šel pryč. Isaj Fomič se dal
však tím více do křiku. Hodinu na to, když již večeřel, optal
jsem se ho: „A což kdyby se major ve své hlouposti na vás
rozhněval?"

„Který major?"

„Jak který? Co pak jste ho neviděl?"

„Ne."

„Vždyť stál na krok před vámi, zrovna před vaší tváří."

Ale Isaj Fomič mne počal co nejdůtklivěji ubezpečovali, že
neviděl rozhodně nijakého majora, že v tu dobu při oné modlitbě
přichází v jakousi ekstási, takže ničeho nevidí, ani neslyší, co
se děje kolem něho.

Jakobych nyní viděl Isaje Fomiče, jak se v sobotu potloukával po
celé trestnici, nejsa zaměstnán prací a snaže se ze všech sil
ničeho nepracovali, jak to pro sobotu předpisuje víra. Jaké to
nemožné anekdoty mně vypravovával pokaždé, když se vracel ze
synagogy, jaké to k víře nepodobné zprávy a pověsti z Petrohradu
mně přinášíval, ujišťuje mne, že zprávy ty obdržel od svých
souvěrců židů, a ti zrovna z prvních rukou.

Ale již jsem se příliš mnoho napovídal o Isaji Fomičovi.

V celém městě byly toliko dvoje veřejné lázně. První, které měl
jistý žid, záležely ze zvláštních pokojíků, platilo se v nich 50
kopějek za pokoj a byly zřízeny pro osoby vyšších tříd. Druhé
lázně byly hlavně pro prostý lid, byly staré, špinavé, těsné, a
do těchto lázní vedli naši káznici. Byl mrazivý, slunečný den;
trestanci byli již tomu rádi, že přijdou ven z pevnosti a uvidí
město. Žerty a smích neumlkaly celou cestu. Celá setnina vojáků
nás provázela s nabitými puškami na podiv celému městu. V lázních
nás ihned rozdělili na dvě oddělení. Druhé oddělení čekalo ve
studené předsíni, pokud se první oddělení v lázni mylo; bylo to
nutno, protože lázeň byla malá. Ale přes to bylo v lázni tak
těsno, že těžko si bylo představiti, jak se i ta polovina do ní
mohla vejiti. Ale Petrov ode mne neodstupoval; sám bez mého
prošení přiskočil mně pomáhat a nabídl se mi dokonce, že mne
umyje. Spolu s Petrovem nabídl se mi k službám ještě Baklušin,
trestanec ze zvláštního oddělení, jehož u nás jmenovali pionerem,
a o němž jsem se kdysi zmínil jako o nejveselejším a
nejpříjemnějším ze všech trestanců, jakýmž opravdu i byl. Byli
jsme spolu již trochu známi. Petrov mně pomohl svléknouti se,
poněvadž, nejsa ještě zvyklý, svlékal jsem se příliš dlouho a v
předsíni bylo zima málem tak, jako na ulici.

Připomenu zde, že trestanci je velmi obtížno se svlékati,
jestliže se tomu dobře ještě nepřiučil. Především jest zapotřebí
uměti rychle rozšněrovati podkladky zpod okovů. Tyto podkladky
jsou z kůže, asi čtyři veršky *) dlouhé a navlékají se přes
prádlo právě pod železný kruh, objímající nohu. Pár takových
podkladků stojí neméně než šedesát kopejek stříbra a přece si je
opatřuje každý trestanec, rozumí se, že na svůj náklad, protože
bez těchto podkladků nebylo by možná choditi. Železný kruh pouta
neobjímá nohu těsné; mezi kruhem a nohou dá se prostrčí ti prst;
železo tedy bije o nohu, dře ji, a bez podkladků odřel by si
trestanec nohy za jediný den tak, že by měl živé rány.

*) Ruský veršok rovná se čtyřem a půl centimetru.

Svlékati tyto podkladky není však ještě tak obtížno. Tíže jest
naučiti se svlékati prádlo zpod okovů. To je celé umění. Svléká-
li člověk podvléčky, dejme tomu s levé nohy, musí je nejdříve
protáhnouti mezi nohou a poutem; potom, osvobodiv nohu, provlékne
svléknuté prádlo nazpět zkrze totéž pouto; potom všechno
svléknuté již s levé nohy, protáhnouti skrze kruh na pravé noze;
a konečně všechno, provléknuté skrze pravé pouto, protáhnouti
skrze ně nazpět k sobě. Tatáž historie odehrává se též při
oblékání čistého prádla. Začátečníkovi je těžko se domysliti, jak
se to dělá. První nás všemu tomu naučil v Tobolsku trestanec
Koreněv, bývalý ataman loupežníků, jenž proseděl pět let na
řetěze. Ale trestanci přivykli a svlékají se bez nejmenších
obtíží.

Dal jsem Petrovu několik kopějek, aby opatřil mýdlo a lýčí;*)
trestancům se vydávalo, pravda, komisní mýdlo, pro každého
kousíček jako dvoukrejcar a tlustý jako řízek sýra, jenž se
podává k zákusce večer u osob „prostředního stavu". Mýdlo se
prodávalo zde na místě v předsíni spolu se sbitnem, **) preclíky
a vařící vodou. Dle smlouvy s majetníkem lázně vydávalo se na
každého trestance jen po jedné dížce horké vody; kdo se však
chtěl lépe umyti, mohl za půl kopějky dostati druhou dížku, jež
se podávala zrovna do lázně zvláště za tím účelem zřízeným
okénkem z předsíně.

Když mne Petrov svléknul, vedl mne pod ruku, podotknuv, že mně
samému bylo by velmi těžko stoupati v okovech. „Přitáhněte si je
nahoru, na lýtka," domlouval mi, podporuje mne v chůzi, jako
opatrovník. „A tady dejte pozor, je tu práh." Až jsem se trochu
pro to styděl; chtěl jsem ubezpečiti Petrova, že dovedu vejiti do
lázně; ale on by tomu neuvěřil. Jednal se mnou opravdu jako s
dítětem, nezletilým a neumělým, jemuž každý jest po-

*) Jemně rozedraným lýčím myjou se v ruských lázních místo
žíněnky.

**) Sbiten jest nápoj, přihotovený z medu neb jen ze syrobu,
rozředěného horkou vodou a s příměsí koření; prodává se v Rusku
na trzích místo horkého čaje.

vinen pomáhati. Petrov nebyl dokonce sluhou, a sice především
nebyl sluhou; mohl bych si jen dovoliti ho uraziti, věděl by už,
jak se mnou zatočit. Peněz za jeho služby jsem mu vůbec
nesliboval, a on sám také jich nežádal. Což ho tedy mohlo
pohnouti, aby mne tak ošetřoval?

Když jsme otevřeli dvéře do samé lázně, myslil jsem, že jsme
přišli do pekla. Představte si místnost dvanáct kroků dlouhou a
tolikéž širokou, v níž bylo nacpáno snad plné sto lidí najednou,
a ne-li sto, tedy osmdesát dojista, poněvadž trestanci byli
rozděleni pouze na dvě oddělení, a všech nás přišlo do lázně
okolo dvou set osob. Pára, kalící zrak, dým, špína, a tak málo
místa, že nebylo ani kam nohu postaviti. Ulekl jsem se a chtěl
jsem se vrátiti, ale Petrov mně ihned dodal mysli. S největším
namáháním jsme se nějak už protlačili k lavicím a to přes hlavy
lidí, kteří se usadili po podlaze, při čemž jsme je museli
prositi, aby se nahnuli, bychom mohli přejiti. Ale všechny lavice
už byly obsazeny. Petrov mně vysvětlil, že si musím místo na
lavici, od někoho koupiti, a dal se hned do smlouvání s
trestancem, jenž se uvelebil hned u okénka. Tento mně za kopějku
ustoupil svoje místo, obdržel od Petrova okamžitě peníze, jež
tento nesl s sebou v zaťaté pěsti, dovtípiv se, že jich bude v
lázni zapotřebí, a hned si zalezl pod lavici zrovna pod mé místo,
kde bylo temno, špinavo a kde se slizké vlhkosti nashromáždilo
bez mála na půl palce. Ale i pod lavicemi byla všechna místa
zaujata; i tam se hemžilo lidu. Na celé podlaze nebylo místečka
jako dlaň, aby na něm neseděli skrčení trestanci, oplachujíce se
ze svých dížek. Jiní stáli mezi nimi přímo a držíce své dížky v
rukou, myli se stoje; špinavá voda stékala s nich přímo na
oholené hlavy těch, kteří seděli dole. Na podlažkách *) a na
všech schodech, vedoucích k nim, seděli trestanci na bobečku a
skrčeni, a

*) V ruské parní lázni jsou zřízeny stupňovité podlažky, z nichž
nejvyšší bývá pod samým stropem. Čím vyšší podlažka, tím tepleji,
a tím se více paří koupající se, kteří se pro zvýšení účinku
šlehají březovými věchty nebo metlami s listím.

myli se. Ale myli se poměrně málo. Prostý lid se málo myje horkou
vodou a mýdlem; jenom se strašně paří v horké páře a potom se
polévají studenou vodou — toť celá jich lázeň.

Na padesát věchtů se najednou zdvihalo a spouštělo na podlážce;
všichni se šlehali do opojení. Každou minutu napouštěli nové
páry. To už nebylo parno, nýbrž hotové peklo. A vše to řvalo a
chechtalo se a k tomu řinčelo sto řetězů, vláčících se po
podlaze... Někteří, chtějíce přejíti s jednoho místa na druhé,
zaplétali se do cizích řetězů, nebo sami zavadili o hlavu někoho,
sedícího dole, padali, nadávali a strhovali s sebou ty, o něž
zavadili. Špína se lila se všech stran. Všichni se nacházeli v
jakémsi opojení, v jakémsi pohnutém stavu duševním; ozýval se
výskot a výkřiky. U okénka do předsíně, odkud podávali vodu, byla
tlačenice, rvačka a nadávání. Komu se podařilo obdržeti horkou
vodu, rozšplíchal ji na hlavy sedících na podlaze, dříve než ji
přinesl na své místo. K tomu tu chvíli pokukuje buď oknem nebo
pootevřeními dveřmi vousatá tvář vojáka s puškou v ruce,
dívajícího se, neruší-li kdo pořádek.

Oholené hlavy a do červena rozpařená těla trestanců zdála se
ješté ohyzdnějšími. Na rozpařených zádech vystupují obyčejně
velmi jasně jizvy utržených kdysi ran důtkami nebo holí, takže se
zdálo nyní, jako by všechna ta záda byla právě opět rozsekána.
Strašlivé jizvy! Mráz mně přecházel po kůži, když jsem na ně
hleděl. Opět napustili páry a mlha naplnila hustým horkým oblakem
celou lázeň; všechno se dává do chechtu, do křiku. V oblacích
páry se míhají rozsekaná záda, oholené hlavy, zkroucené ruce a
nohy; a k doplnění obrazu Isaj Fomič se chechtá celým hrdlem na
nejvyšší podlažce.

Paří se v takovém parně, že ho div neomráčí, ale zdá se, jako by
ho nižádné horko nemohlo nasytiti. Za kopějku si najímá šlehače,
ale ten dlouho nevydrží v strašném parnu, praští věchtem a běží
se polévat studenou vodou. Isaj Fomič nepozbývá však rozvahy a
najímá druhého, třetího; rozhodl se již, že za tak vzácné
příležitosti nebude litovati nákladu a vystřídá celých pět
šlehačů. „Umí se pařit, chlapík Isaj Fomič!" křičí na něho z dola
trestanci. Isaj Fomič sám znamená, že v tu chvíli vyniká nade
všechny, že je všechny strčil do kapsy; proto je hrd svým
vítězstvím a pronikavým, šíleným hlasem vříská svou arii: la-la-
la-lala, jež překřikuje všechny ostatní hlasy. Napadlo mne,
sejdemeli se jednou my všichni pospolu v pekle, že se ono peklo
bude velice podobati k tomuto místu. Nestrpěl jsem, abych svou
domněnku nesdělil s Petrovem; on se jenom rozhlédl vůkol a mlčel.

Chtěl jsem i pro něho zakoupiti místo vedle sebe, ale on si
přisedl u mých nohou a oznámil mně, že je mu zcela pohodlno.
Baklušin nám zatím kupoval vodu a přinášel ji, když bylo třeba.
Petrov mně slíbil, že mne umyje od paty do hlavy, takže „budete
docela čisťounký", a velice mně domlouval, abych se dal „pařiti".
Ale paření jsem se neodvážil. Petrov mne celého rozetřel mýdlem.
„A teď vám umyju nožky," prohodil na konec. Chtěl jsem mu sice
odvětiti, že si je mohu umyti sám, ale zanechal jsem odporu a
odevzdal jsem se úplně do jeho vůle. Ve zdrobnělém slově „nožky"
neozývala se rozhodně ani jediná otrocká nota; Petrov jednoduše
nemohl nazvati mé nohy nohami asi proto, že ostatní, skuteční
lidé mají nohy, ale já pouze nožky.

Když mne umyl, tu mne s týmiž ceremoniemi, to jest podpíraje mne
a varuje mne při každém kroku, jako bych byl z porculánu, odvedl
do předsíně, pomohl mně obléci prádlo a teprve když byl úplně se
mnou hotov, běžel nazpět do lázně pařit se.

Když jsme přišli domů, nabídl jsem mu sklenici čaje. Čaj on
přijal, vypil a poděkoval. Přišla mně myšlénka, abych se hodil
přes kapsu a uctil ho láhví vodky. Našla se láhev vodky i v naší
kasárně. Petrov byl nad míru spokojen, vypil, chrknul a prohodiv,
že jsem ho úplně vzkřísil, vydal se honem do kuchyně, jako by se
tam bez něho něco nemohlo spraviti. Místo něho přistoupil ke mne
druhý soudruh, pionér Baklušin, jehož jsem také hned v lázni
pozval k sobě na čaj.

Neznám povahy milejší, než byla povaha Baklušinova. Neodpouštěl,
pravda, druhým ničeho, často se i hádával, neměl rád, aby se kdo
vměšoval do jeho záležitostí — slovem uměl se hájiti. Ale
nesvářil se nikdy na dlouho, a zdá se, že ho všichni u nás měli
rádi. Ať přišel kamkoli, všude ho vítali s radostí. Znali ho i ve
městě jako nejzábavnějšího člověka na světě, nepozbývajícího
nikdy své veselosti. Byl to vysoký, mladý muž, asi třicetiletý, s
junáckou, prostomyslnou, dosti hezkou tváří s bradavičkou. Tuto
tvář uměl tak směšně zkroutiti, když představoval někdy kohokoliv
na potkání, že nikdo, kdo se na něho podíval, se nemohl zdržeti
smíchu. Byl také jeden ze šašků, ale neodpouštěl našim bručivým
nepřátelům smíchu, pročež nikdo mu nespílal za to, že je „prázdný
a marný" člověk.

Baklušin byl plný ohně a života. Seznámil se se mnou hned za
prvních dnů a oznámil mně, že vyrostl ve vojenské vychovávací
škole, sloužil potom u pionérů, kdež obrátil na sebe pozornost a
získal si přízeň některých vznešených osobností, čímž se podle
staré paměti velice honosil. Mne se ihned počal vyptávali na
Petrohrad. Čítával též knihy. Když ke mně přišel na čaj, rozesmál
nejprv celou kasárnu vypravováním, jak poručík S. odbyl ráno
našeho místního velitele majora; sednuv si pak vedle mne, oznámil
mne se spokojeným výrazem v tváři, že divadelní představení, jak
se mu zdá, se stane skutkem. V káznici se chystalo na svátky
divadlo. Přihlásili se herci, hotovily se pomaloučku dekorace.
Některé osoby ze města slíbily, že půjčí své šaty pro herce, též
pro ženské úlohy. Ba měli naději, že prostřednictvím jednoho
sluhy u důstojníka seženou i důstojnickou uniformu s
adjutantskými šňůrami. Jen aby majora nenapadlo, jako minulého
roku, zapověděti představení. Ale minulého roku o svátcích byl
major ve špatné míře; prohrál kdesi v kartách, mimo to v káznici
se stal jakýsi nepořádek, a proto zapověděl představení ze
zlosti; ale letos snad nebude chtít překážeti. Slovem Baklušin
byl v pohnutém stavu. Bylo viděti, že jest jedním z hlavních
původců divadla, a proto jsem si umínil již tehda, že se na každý
způsob půjdu podívat na ono představení. Prostomyslná radost
Baklušina, že se divadlo zdaří, velice se mně líbila. Slovo za
slovem, a rozhovořili jsme se. Pověděl mně mimo jiné, že
nesloužil stále jen v Petrohradě; že se tam v něčem provinil a za
to ho odeslali do R., ale ješte v hodnosti poddůstojníka při
místní posádce.

„A odtamtud mne už poslali sem," poznamenal Ba-klušin.

„A zač pak?" ptám se ho.

„Zač? Co byste řekl, Alexandře Petroviči, zač? Věřil byste, že za
to, že jsem se zamiloval?"

„Nu, jen za to by vás sem ještě neposlali," namítl jsem a zasmál
se.

„Pravda," dodal Baklušin, „pravda, že jsem při té příležitosti
zastřelil z pistole jednoho tamního Němce. Ale stojí-li Němec za
to, aby člověka pro něho posýlali sem? Posuďte sám!"

„Ale jak se to přihodilo?" Povězte mně to, je to zajímavé."

„Velice směšná historie, Alexandře Petroviči."

„Tím lépe tedy. Vypravujte."

„Tak povídat? Nu, poslouchejte tedy..."

Vyslechl jsem třebas ne valně směšnou, za to dosti podivnou
historii vraždy...

„Přihodilo se to, abyste věděl, takhle," počal Baklušin. „Když
mne tedy poslali do R., pozoruju, že město je pěkné, veliké; jen
Němců tam bylo tuze mnoho. Nu, já byl, rozumí se, ještě mladý
člověk, u představenstva jsem byl dobře zapsán, chodím si s
čapkou na stranu, a tak trávím svůj čas. Na Němky mrkám. I
zalíbila se mně tam jedna Němkyně, jmenovala se Luiza. Obě ony
byly pradlenami, ovšem praly jen nejjemnější prádlo, ona a její
teta. Teta byla stará, takový bručoun, ale žily zámožně. Chodil
jsem z počátku okolo oken sem tam, a potom jsem se již spřátelil,
jak se sluší a patří. Luiza mluvila i rusky dobře, jen trošku
jako by ráčkovala, — nu pravím vám takový miloušek, že jsem se s
takovým nikdy ještě nesetkal. Loudím na ní z počátku to a ono,
ale ona, že ne. „Toho nežádej, Sášo, protože chci celou svou
nevinnost zachovati, abych se stala důstojnou tvou ženou." A při
tom se jen tulí, směje se tak zvonivě; a taková čisťounká byla —
nu neviděl jsem jiné takové kromě ní."

„Sama mne vybízela, abych se oženil. A jak se neženit! posuďte
sám. Chystám se tedy, že půjdu s prosbou k podplukovníkovi... Tu
vidím najednou, že Luiza jednou nepřišla k dostaveníčku, podruhé
nepřišla, potřetí se nedostavila... Posýlám jí psaní; ale
nedostal jsem na ně odpovědi. Co to je? myslím si. Protože, kdyby
mne chtěla klamati, užila by chytrosti, odpověděla by na psaní a
k dostaveníčku také by přicházela. Ale vždyť ona neuměla ani
selhati: všechno vždy přímo povídá. To asi tetka, myslím si. K
tetě jsem choditi nesměl; ona sice o tom věděla, ale my jsme
všechno drželi v tajnosti, po špičkách, tak říkaje, jsme chodili.
Chodím tedy jako ztřeštěný, napsal jsem jí poslední dopis a
pravím: Nepřijdeš-li, sám přijdu k tetě. Ulekla se, přišla.
Pláče; povídá, že jeden Němec, Šulc, vzdálený jejich příbuzný,
hodinář, bohatý a již obstárlý, projevil přání, že by se s ní
oženil, aby prý i mne učinil šťastnou, i sám na stará léta
nezůstal bez ženy. A miluje ji prý, a dávno už měl ten úmysl, ale
stále mlčel, jen se připravoval. „Tak vidíš — povídá — Sášo; on
je bohat, a já budu šťastna; což bys mne chtěl zbaviti mého
štěstí?" Koukám: Ona pláče a objímá mne... Eh, vždyť má pravdu!
Jakáž pak může býti výhoda, vdáti se za vojáka, třeba jsem byl
poddůstojníkem? Nu, povídám, Luizo, měj se dobře, zůstávej s
Bohem; nemám, proč bych tě zbavoval štěstí. A je on hezký člověk?
— Ne, povídá, obstárlý takový, s dlouhým nosem... a sama se při
tom dala do smíchu. Odešel jsem od ní; což — myslím si, nebyl to
můj osud!"

„Druhého dne z rána jdu k jeho krámu; ulici ona mně řekla. Hledím
oknem, vidím, jak sedí Němec, hodiny dělá; mohlo mu býti tak
čtyřicet pět let, nos hrbatý, oči vypoulené, na sobě má frak,
vysoký stojatý límeček trčí do tváře, vůbec takový vážný.
Odplivnul jsem si; chtěl jsem mu rozbiti sklo ve dveřích... ale
nač, myslím si! Nač se ho dotýkat. Holka je ta tam, jako když z
vozu vypadne! Vrátil jsem se za soumraku do kasáren, lehl jsem na
postel, a věříte-li, Alexandře Petroviči, tak se vám dám do
pláče..."

„Tak minul den, druhý, třetí. S Luizou se nevídám. A zatím jsem
uslyšel od jedné kmotry (byla stará, také pradlena, k níž Luiza
časem přicházela), že Němec ví o naší známosti, a proto že se
odhodlal nabídnouti jí honem ruku. Jinak by byl počkal ještě asi
dvě léta. Luiza prý se mu musila zapřisáhnouti, že přeruší
všelikou známost se mnou; prozatím že je obě — tetu i Luizu —
nechává ještě, aby se dřely; že jest možno, že si to ještě
rozmyslí a že se vlastně ani nyní ještě řádně nerozhodl. Také mně
pověděla, že je pozval obě na pozejtří, na neděli na kávu, a že
bude u něho ještě jeden příbuzný, stařec jakýsi, jenž býval dříve
kupcem, a nyní má velikou bídu; slouží kdesi ve sklepě za
dozorce. Když jsem uslyšel, že se v neděli všechno snad rozhodne,
takový jsem dostal vztek, že jsem se ani ovládati nemohl. Celý
ten den a celý následující den stále jsem jen přemýšlel o té
věci. Tak se mně zdálo, že bych toho Němce sežral."

V neděli ráno nebyl jsem ještě nijak rozhodnut; ale když bylo po
mši, vzchopil jsem se, oblekl jsem se do pláště a vydal jsem se
na cestu k Němci. Myslil jsem, že je zastanu všechny pohromadě.
Ale proč jsem se odebral k Němci a co jsem tam chtěl mluviti, sám
nevím. Avšak pro všechen případ vstrčil jsem do kapsy pistoli.
Pistolka ta byla mizerná, ještě se starým kohoutkem; jako chlapec
jsem už z ní střílíval. Nyní už nebylo možno z ní stříleťi. Ale
přece jsem ji nabil kulkou; myslil jsem si, počnou-li mne
vyháněti, nebo mně spílati, vytáhnu pistoli a všechny je polekám.
Přijdu tam. V dílně není nikdo; všichni sedí v zadní světnici.
Kromě nich ani duše, žádný služebný. Vůbec měl jen jedinou
služebnou Němku, jež bylaspolu jeho kuchařkou. Prošel jsem
krámem; koukám — dvéře jsou zavřeny. Ale dvéře byly staré, jen na
háček. Srdce ve mně tluče; zarazil jsem se, poslouchám. Mluví po
německy. Kopnu nohou ze vší síly, a dvéře se ihned rozevřely.
Koukám: je prostřeno. Na stole stojí veliký lihový samovar na
kávu, a káva se v něm vaří. Vedle stojí suchary; na druhém
podnose láhev vodky, slaneček a salám, a ještě láhev nějakého
vína. Luiza a teta, obě vyfintěné, sedí na divaně. Naproti nim na
stolici sám Němec, ženich, přičesaný, ve fraku a vysokém límečku,
jehož konce zrovna trčí do předu. Po straně sedí na stolici ještě
jeden Němec, už starý, tlustý, šedivý, a mlčí. Když jsem přišel,
Luiza celá zbledla. Teta povyskočila, ale zase sedla; ale Němec
se zamračil. Takový vzteklý! Vzchopil se a jde mi naproti:

„Co byste rád?" povídá.

Z počátku jsem se zarazil; ale vztek se mne silně zmocnil.

„Co bych rád? — já řku. Hosta uvítej, vodkou uctívej. Přišel jsem
k tobě na návštěvu."

Němec se zamyslí a pak prohodí:

„Sedněte si."

Já sedl.

„Dej tedy, povídám, vodky."

„Tady je — povídá — vodka; pijte, chcete-li."

„Poslouchej — povídám — dej mně dobré vodky." Neboť zlosť se už
silně ve mně rozmáhala.

„To je dobrá vodka."

Rozmrzelo mne, že mne již tak příliš nízko cení. A ještě více, že
to Luiza vidí. Vypil jsem sklenku a povídám:

„Což si tak hrubé se mnou vedeš, Němče? Spřátel se se mnou! Já k
tobě přišel z přátelství."

„Já nemohu býti vaším přítelem, povídá; vy jste prostý voják."

Nu, tu jsem již dostal vztek.

„Ach ty hastroši, povídám, ty klobásníku!*) Víš-li, že od tohoto
okamžiku mohu s tebou dělati, cokoli se mně zlíbí? Chceš tuhle, z
pistole tě zastřelím?"

Vytáhl jsem pistoli, stoupnul jsem naproti němu a přiložil mu
hlaveň zrovna k čelu. Ženské sedí více mrtvé než živé; hlesnouti
se bojí. Stařec, ten se třese jako lupen, mlčí a celý zbledl.

Němec byl překvapen, ale vzpamatoval se.

„Já se vás nebojím, povídá, a prosím vás jako slušný člověk;
abyste ihned zanechal svého žertu; ale já se vás dokonce
nebojím."

„O lžeš, povídám, bojíš se!" A jak by ne! Nesmí ani hlavou
pohnouti pod pistolí; tak sedí, ani se nehýbá,

„Ne, povídá, to nesmíte dělat."

„A proč, povídám, bych nesměl?"

„Proto, povídá, že je vám to přísně zapovězeno a budete proto
přísně potrestán."

Čert ví, co to bylo za hlupáka Němce! Kdyby mne nebyl sám
roznítil, byl by živ dosavad; ta hádka všechno zavinila.

„Tedy, povídám, ty myslíš, že nesmím?"

„Ne."

„Nesmím?"

„Vy mně to dokonce nesmíte udělat."

„Tak tu máš, jelito!" A jak ho říznu, už se valí se stolice.
Ženské vzkřikly.

Já pistoli do kapsy a pryč. Když jsem vstupoval na pevnost,
zahodil jsem pistoli hned u samé brány do kopřiv.

Přišel jsem domů, lehl na postel a myslím si: hned mne vezmou do
vazby. Ale mine hodina, druhá — neberou mne. Už před soumrakem
padne na mne taková tesknota! Vyšel jsem ven; zachtělo se mi
uviděti Luizu za každou cenu. Jdu okolo hodináře. Kouknu: tam
plno lidu, policie. Jdu ke kmotře: Zavolej Luizu! čekám sotva
chvilenku a

*) Rusové přezývají Němce klobásníky, poněvadž uzenářství je na
Rusi rozšířeno hlavně mezi Němci.

už vidím, jak Luiza běží, vrhne se mně na krk a dá se do pláče.
„Já sama, povídá, jsem vším vina, že jsem tetu poslouchala." Také
mně oznámila, že teta hned po dnešní události přišla domů a
takový dostala strach, že se rozstonala a nikomu ani slova; sama
nikomu nic neřekla a mně, povídá, také zakázala. Má strach. Ať
prý sami dělají, jak jim libo. Nás, Luizo, povídá, nikdo tam dnes
neviděl. On i svou služebnou poslal pryč, protože se bál. Ta by
mu oči vyškrábala, kdyby zvěděla, že se chce ženit. Z tovaryšů
také nikdo nebyl doma; všechny poslal pryč. Sám i kávu zavařil,
sám zákusku připravil. A příbuzný — ten i dříve po celý svůj
život mlčel, nikdy nemluvil, a když se to dnes přihodilo, sebral
čepici a první odešel. Také bude jistě mlčet, tvrdila Luiza.

A tak se stalo. Dvě neděle mne nikdo nebral do vazby, ani
podezření nijakého na mne nebylo. Za ty dve neděle, věřte nebo
nevěřte, Alexandře Petroviči, zažil jsem celého svého štěstí.
Každý den jsem se scházel s Luizou. A kterak ona přilnula ke mně!
Pláče. „Já, povídá, půjdu za tebou, kamkoli tě odešlou. Všeho
nechám, a půjdu za tebou!" Už jsem pomýšlel na to, abych se tu
zbavil života; tak mne tehdáž rozlítostnila. Nu, a za dvě neděle
mne sebrali. Stařík a teta se smluvili a udali mne..."

„Ale počkejte," přerušil jsem Baklušina; „za to vás mohli
odsouditi všeho všudy na deset, nu řekněme na dvanáct let, tedy
na úplnou lhůtu v občanském oddělení; ale vždyť vy jste ve
zvláštním oddělení. Jak je to možná?"

„Nu, pak se přihodila ještě druhá věc," pravil Baklušin.

„Když mne předvedli před soudní komisi, setník mně před soudem
počal nadávati. Nesnesl jsem toho a povídám mu: Co nadáváš? Což
nevidíš, podlá duše, že sedíš před „zrcadlem".*) Nu, tu nastal
obrat; počali mne souditi pro nový zločin, a za všechno dohromady
mne odsoudili ke

*) „Zrcadlem" se tu rozumějí soudní pravidla, postavená za sklem
v rámci na stole před soudci.

čtyřem tisícům a pak sem do zvláštního oddělení. A když vyvedli k
trestu mne, vedli i setníka; mne do zelené ulice, ale jeho
zbavili hodnosti a poslali na Kavkaz jako prostého vojáka. Na
shledanou, Alexandře Petroviči. Přijdte se k nám podívat o
představení."

X.

Svátky Narození Páně.

Konečně nastaly svátky. Na štědrý večer trestanci skoro již nešli
na práci. Pracovali jen krejčí a někteří jiní řemeslníci; ostatní
postáli jen na prostranství před strážnicí a ačkoli byli sem tam
rozesláni, vrátili se skoro všichni po jednom nebo po několika
hned zase do káznice a po obědě již nikdo nevycházel z ohrady.
Ostatně i dopoledne většina šla jen po svých záležitostech, a ne
po komisních; někteří, aby se postarali o propašování vodky a
objednali novou, jiní aby se mohli setkati se známými kmotry a
kmotrami, aneb aby vyupomínali k svátkům dluhy za vykonané práce;
Baklušín a druzí, kteří spolupůsobili při představení, aby si
obešli některé známé, hlavně mezi důstojnickými sluhy a vypůjčili
si potřebné obleky. Někteří chodili se starostlivým a přičinlivým
vzezřením jen proto, že i druzí byli starostlivi a přičinlivi, a
třebas na př. někteří neměli sebe menší naděje, že obdrží odněkud
peníze, přece se tvářili, jako by také měli od někoho obdrže ti
peníze; slovem všichni jako by čekali k zítřejšímu dni jakési
změny, něčeho neobyčejného.

Na večer invalidové, kteří se vypravili na trh s různými
objednávkami od trestanců, přinesli s sebou množství všelijakých
potravin, masa, podsvinčat, ba i husí. Mnozí z trestancův, i
nejskromnější a nejšetrnejší, kteří schráněli své kopějky po celý
rok, pokládali za povinnost, hoditi se za takové příležitosti
přes kapsu, a důstojným způsobem oslaviti svátky. Zítřejší den
byl pro trestance skutečny svátek, jejž, mu nikdo nemohl vzíti,
protože byl zákonem ve vší formě zabezpečen. Toho dne nemohli
trestance poslati na práci, a dní takových bylo do roka všeho
všudy tři.

A konečně, kdož ví, jaké vzpomínky se rozechvěly v duších oněch
zavrženců o takovém svátku! Dni velikých svátků vtiskují se ostře
v pamět prostého lidu, počínaje od samého mládí. Jsou to dni
odpočinku od těžkých prací, dni, kdy se shromažďuje celá rodina.
Vzpomínka na ně v káznici musela působiti žalost a tesknost. Úcta
k slavnému tomu dni dostupovala u trestanců do jakési přísně
officiální formy; málo kdo si vyhodil z kopýtka; všichni byli
vážni a jako by něčím zaneprázdněni, ačkoli mnozí neměli skoro
pranic na práci. Ale i zaháleči, i hýřilové se snažili, aby si
zachovali jistý stupeň vážnosti. Smích jako by byl zapověděn.
Vůbec nálada nabyla jakési choulostivosti a podrážděné
netrpělivosti, a kdo rušil tento všeobecný ton, třebas samoděk,
toho zakřikovali s nadávkami a zlobili se na něho jako by pro
jeho neuctivé chování se k Božímu hodu. Tato nálada trestanců
byla podivuhodná, ano dojemná. Kromě vrozené úcty k velikému dni
cítil trestanec mimovolky, že tímto svěcením svátků přichází
jaksi ve styk s celým světem, a že tedy není ještě docela
povrhelem, úplně zahubeným člověkem, od společnosti lidské
odříznutým kusem, že i v káznici se děje totéž, co mezi lidmi.
Trestanci to cítili; bylo to vidno a srozumitelno.

Akim Akimyč také se velice připravoval na svátky. On neměl ani
rodinných vzpomínek, protože vyrostl jako sirotek v cizím domě a
div ne od patnácti let vstoupil do obtížné vojenské služby;
nebylo v jeho životě ani zvláštních radostí, protože celý svůj
život strávil pravidelně, jednotvárně, boje se třebas o jediný
vlásek vybočiti z předepsaných mu povinností. Nebyl ani zvláště
nábožným, protože pořádnost pohltila v něm na pohled všechny
ostatní lidské schopnosti a zvláště všechny vášně a touhy, ať
zlé, ať dobré. Proto se připravoval k oslavení významného dne
beze spěchu, bez rozčilení, nermoutě se tesklivými a zcela
marnými vzpomínkami, nýbrž s klidnou, methodickou slušností, jíž
bylo právě tolik, mnoholi bylo třeba ke splnění povinnosti a
obřadu, předepsaného jednou pro vždy.

A vůbec Akim Akimyč se nerad mnoho zamýšlel. Význam kteréhokoli
fakta nikdy se, jak se zdálo, nedotýkal jeho hlavy, ale
předepsaná mu jednou pravidla plnil s posvátnou přesností. Kdyby
mu zítra poručili, aby konal pravý toho opak, konal by i to s
toutéž pokorností a bedlivostí, jako vykonával opak toho ještě
včera. Jedenkrát, jen jedenkrát za svého života pokusil se žíti
podle svého rozumu, a dostal se do káznice. Poučení toho
nedostalo se mu marně. I ačkoli mu nebylo souzeno, aby někdy
pochopil, čím se vlastně provinil, přece si ze své příhody
vyvodil spasitelné pravidlo, že se nesluší rozumovati nikdy a za
žádných okolností, protože na rozumování „nestačí jeho rozum",
jak se vyjadřovali trestanci.

Jsa slepě oddán obřadu, pohlížel i na své vánoční pečené
pohankovou kaší nadívané podsvinče, jež pekl vlastnoručně,
poněvadž se i v pečení vyznal, s jakousi povinnou úctou, jako by
to bylo ne obyčejné podsvinče, jež bylo možno kdykoli koupiti a
upéci, nýbrž jakési zvláštní, sváteční. Dost možná, že již z
dětstva přivykl viděti toho dne na stole podsvinče, a z toho
vyvodil, že podsvinče je toho dne nezbytným, i jsem přesvědčen,
kdyby třebas jen jednou toho dne neokusil podsvinčete, že by mu
svědomí po celý život činilo jakési výčitky, že nesplnil tehda
své povinnosti.

Do svátků chodil ve své staré kazajce a ve starých kalhotách,
ovšem slušně spravených, ale zcela již obnošených. Ukázalo se
nyní, že nové šaty, jež mu byly vydány již před čtyřmi měsíci,
bedlivě uschovával ve svém kufříku a nedotýkal se jich, těše se
blahou myšlénkou, že se obleče do nových šatů. poprvé na svátky.
A tak učinil. Hned na večer vytáhl své nové šaty, rozložil je,
prohlédl, trochu očistil, ofoukal, a když to všechno vykonal,
oblékl je na zkoušku. Vyšlo na jevo, že šaty jsou mu zcela dobře;
vše bylo jak se sluší, dobře přiléhalo a zapínalo se až nahoru,
límec jako by z lepenky vysoko mu podpíral bradu. V pasu se
kazajka úžila a vypadala trochu jako uniforma, tak že se Akim
Akimyč spokojeností až trochu poušklíb' a jaksi švihácky se
poobrátil před svým malinkým zrcadélkem, jež vlastnoručně a dávno
již olepil za svobodné chvíle zlatým prýmkem. Jen jediná sponka u
límce kazajky byla jaksi ne na svém místě. Zpozorovav to, rozhodl
se Akim Akimyč, že ji přeloží; přišil ji trochu dále, zkusil
kazajku znova, a nyní bylo již všechno zcela dobře. Tu složil
všechno, jak bylo dříve, a se spokojenou myslí uschoval do
zejtřka do kufříku.

Hlava jeho byla oholena obstojně; ale když se pozorněji vzhlédl v
zrcádku, zpozoroval, jako by hlava nebyla zcela hladka. Bylo
viděti jedva patrné vyrážející vlásky; došel si proto ihned k
„majorovi", aby se dal oholiti zcela jak se sluší a patří. Ačkoli
by Akima Akimyče zítra nikdo neprohlížel, dal se přece oholiti, a
sice jedině proto, aby svědomí mělo pokoj, aby vzhledem k tak
slavnému dni splnil všechny své povinnosti. Úcta ke knoflíku, k
epoletám, k petlicím vtiskla se nezhladitelně hned z dětských let
do jeho duše ve formě nepopiratelné povinnosti a do jeho srdce,
jako obraz nejvyššího stupně krásy, jíž může dojíti pořádný
člověk.

Když byl všechno spravil, učinil jako starosta v kasárně
opatření, aby přinesli seno a bedlivě dohlížel, jak je rozestlali
po podlaze. Totéž se dělo i v druhých kasárnách. Nevím proč, ale
před vánoci vždycky u nás po kasárně rozestýlali seno. Pak, když
vykonal všechny své práce, pomodlil se Akim Akimyč, lehl na své
lože a hned usnul klidným spánkem dítěte, aby se probudil co
možná záhy z rána. Podobně si vedli ostatně i všichni trestanci.
Ve všech kasárnách šli spat mnohem dříve, než obyčejně. Obyčejné
večerní zaměstnání bylo ostaveno; o majdanech ani sluchu. Všechno
čekalo na zítřejší jitro.

A konečně nastalo. Záhy, ještě před svítáním, sotva že
odbubnovali budíček, otevřeli kasárny, a poddůstojník od stráže,
jenž přišel, aby spočítal trestance, přál všem šťastných a
veselých svátků, Jemu odpověděli týmž přáním a sice odpověděli
přívětivě a laskavě. Akim Akimyč a mnozí jiní, kdo měli své husy
a podsvinčata v kuchyni, rychle se pomodlivše, chvátali se
podívat, co se tam s nimi děje, jak je pekou, kde co stojí a tak
dále. Ve tmě z malinkých, sněhem a ledem zalepených okének naší
kasárny bylo viděti, že v obou kuchyních ve všech šesti pecích
plápolá jasný oheň, rozdělaný ještě před svítáním. Po dvoře sem
tam ve tmě chodili už trestanci ve svých kožiších, oblečených do
rukávů i přehozených přes ramena; vše to spěchalo do kuchyně. Ale
někteří, ostatně jen nemnozí, zastavili se již u krčmářů. To byli
nejnetrpělivější. Celkem však si všichni vedli slušně, pokojně a
jaksi nezvykle činně. Nebylo slyšeti ani obvyklého spílání ani
obvyklých hádek. Všichni chápali, že den ten je veliký a svátek
vznešený. Byli někteří, kteří zašli do druhých kasáren přát
veselých svátků svým známým. Vyšlo na jevo cosi jako přátelství.
Podotýkám mimochodem, že mezi trestanci nebylo skoro nikde
pozorovati přátelství, nemluvě o přátelství všeobecném — o tom
ani řeči nebylo; — ale ani jednotlivého, aby se na př. ten nebo
onen trestanec spřátelil s druhým. Toho skoro docela u nás
nebylo, a jest to pozoruhodná črta; na svobodě tak nebývá. U nás
skoro všichni byli v obcování jeden s druhým necitelní, suší, s
velmi jen řídkými výjimkami, a to byl jakýsi officielní, jednou
pro vždy přijatý a ustálený ton.

Vyšel jsem také z kasárny; počínalo jedva svítati; hvězdy bledly;
mrazivý, jemný výpar zdvihal se do výše. Z komínů nad kuchyní
valil se dým celými sloupy. Někteří z trestanců, s nimiž jsem se
setkával, sami mně ochotně a laskavě přáli ke svátkům. Děkoval
jsem a přál jim totéž. Byli mezi nimi i tací, kteří dosud ještě
ani slova se mnou nepromluvili za celý ten měsíc.

U samé kuchyně mne dohonil trestanec z vojenské kasárny, mající
kožich přehozený přes ramena. Poznal mne již z polovice dvora a
volal na mne: „Alexandře Petroviči! Alexandře Petroviči!" Běžel
do kuchyně a chvátal. Zastavil jsem se a počkal na něho. Byl to
mladý hoch s okrouhlým obličejem, s tichým výrazem očí, velice
nemluvný se všemi, jenž se mnou nepromluvil ještě ani slova a
vůbec ani si mne nevšimnul od té doby, co jsem vstoupil do
káznice; nevěděl jsem ani, jak se jmenuje. Přiběhl ke mně
udýchaný a stanul zrovna přede mnou, pohlížeje na mne s jakýmsi
tupým, ale zároveň blahým úsměvem.

„Co byste rád?" optal jsem se ho nikoliv bez podivení, vida, an
stojí přede mnou, usmívá se, hledí na mne očima otevřenýma do
kořán, ale nemá se k řeči.

„Ale Bože, vždyť' jsou svátky..." vypravil ze sebe, a sám se
dovtípiv, že nemá vlastně o čem dále mluviti, zanechal mne a
honem se odebral do kuchyně.

Dodám k tomu při té příležitosti, že i po této příhodě nikdy jsme
se spolu nesešli a skoro ani slova jeden s druhým nepromluvili po
celou tu dobu, dokud jsem nevyšel z káznice.

V kuchyni kolem silně rozpálených pecí bylo chvátání, strkání,
celá tlačenice. Každý střehl svůj majetek; kuchaři počínali
vařiti komisní jídlo, protože toho dne byl oběd určen dříve.
Nikdo ostatně ještě nepočínal jisti, ačkoli někteří měli sto
chutí, ale dbali jaksi slušnosti před druhými. Čekali na
duchovního, a teprve až odejde, bude možno ukončiti půst a jisti
masité jídlo.

Ještě se jak náleží nerozednilo, a již se za vraty ohrady počalo
ozývati volání svobodníka: „Kuchaře!" Volání to ozývalo se div ne
každou minutu a trvalo skoro dvě hodiny. Volali kuchaře z
kuchyně, aby převzali milodary, jež přinášeli do káznice ze všech
konců města. Přinášeli je ve značném množství ve způsobě
preclíků, chleba, koláčů s tvarohem, křehkých opelek, vdolků,
blinů a jiného bílého pečiva. Mám za to, že nezůstala ani jediná
hospodyně kupeckého nebo měšťanského domu po celém městě, aby
neposlala svého chleba a tím neprojevila svého přání k velikému
svátku „nešťastným" a vězňům. Byly tu milodary bohaté — chutné
housky z nejčistší mouky, jichž bylo posláno veliké množství;
byly i dárky velice nuzné — nějaký preclík krejcarový a nějaké
dva černé vdolky, jedva pomazané smetanou: to byl dárek, jejž
ubohý posýlal ubohému ze svého posledního.

Všechno se přijímalo se stejnými díky bez rozdílu, jaké byly dary
a od koho pocházely. Trestanci, kteří je přijímali, snímali
čapky, ukláněli se, přáli šťastných a veselých svátků a odnášeli
milodar do kuchyně. Když se již sešly celé hromady darovaného
pečiva, poslali pro starosty ze všech kasáren a ti rozdělili
všechno rovným dílem mezi jednotlivé kasárny. Nebylo sporů ani
nadávek; dělení se konalo poctivě, rovně. Co přišlo na naši
kasárnu, rozdělili již u nás; dělil Akim Akimyč ještě s jedním
trestancem; dělili svýma rukama a svýma rukama podávali jednomu
každému. Nebylo sebe menší námitky, ani sebe menší závisti na
koho koliv. Všichni byli spokojeni; ba nemohlo ani vzniknouti
podezření, že by bylo možno almužnu zatajiti anebo ji děliti
nerovným dílem.

Když byl Akim Akimyč hotov se svou prací v kuchyni, přistoupil k
oblékání, oděl se co nejslušněji a nejslavnostněji, nenechav ani
jediné sponky nezapjaté, a když byl oblečen, počal se ihned
modliti, tentokrát už, jak se patří. Modlil se dosti dlouho. V tu
dobu modlilo se již mnoho trestanců, z větší části letitých.
Mládež se mnoho nemodlila, leda že se kdo při vstávání poznamená
křížem, a to i o svátcích. Když se pomodlil, přistoupil Akim
Akimyč ke mně a přál mně jaksi slavnostně k svátkům. Pozval jsem
ho ihned na čaj a on mne na své podsvinče. Za nedlouho přiběhl ke
mně i Petrov přát mně k svátkům. Zdá se, že si už přihnul, a ač
přiběhl udýchaný, mnoho toho nenapovídal; postál jen chvilku
přede mnou s jakýmsi očekáváním a brzy odešel ode mne do kuchyně.

Mezi tím ve vojenské kasárně se chystali k návštěvě duchovního.
Jejich kasárna byla zařízena jinak, než ostatní; náry se v ní
táhly kolem stěn a nezaujímaly prostředek síně, jako ve všech
ostatních kasárnách; byla to tedy jediná síň v káznici, jež
nebyla v prostřed zastavena. Byla bezpochyby proto tak zařízena,
aby bylo možno shromažďovati v ní trestance v nevyhnutelných
případech. Uprostřed síně postavili stolek, pokryli jej čistým
ručníkem, postavili na něj obraz a rozsvítili lampičku. Konečně
přišel duchovní s křížem a svěcenou vodou. Pomodliv se a propěv
před obrazem obrátil se k trestancům a všichni s opravdovou
zbožností přistupovali a líbali kříž. Pak obešel duchovní všechny
kasárny a pokropil je svěcenou vodou. V kuchyni pochválil náš
trestnický chléb, jenž se pro svou chuť těšil dobré pověsti v
celém městě. Trestanci ihned projevili přání, aby mu byly
odeslány dva bochniky čerstvého, právě upečeného chleba; jednomu
invalidovi bylo ihned uloženo, aby je odnesl. Kříž doprovodili s
toutéž zbožností, se kterou jej uvítali, a pak skoro ihned
přijeli major a velitel pevnosti. Velitele pevnosti měli u nás
rádi a skoro si ho vážili. On obešel všechny kasárny, jsa
provázen majorem, všem přál veselých svátků, zašel do kuchyně a
okusil trestníckých ščí. Šči se znamenitě podařily; bylo vydáno v
tak znamenitý den skoro po libře masa na každého trestance. Mimo
to byla upravena prosná kaše, k níž i másla vydáno s důstatek.
Vyprovodiv velitele, poručil major, aby se počalo obědvati.
Trestanci se snažili, aby mu nepřicházeli na oči. Nelíbil se jim
jeho zlostný pohled zpod brejlí, kterýmžto pohledem rozhlížel se
i nyní v pravo a v levo, nenajde-li se kde nepořádek a
nevyskytne-li se kde nějaký provinilec.

Počali obědvati. Podsvinče Akima Akimyče bylo výborně upečeno. A
tu si nemohu vysvětliti, jak se přihodilo následující: Hned jak
odejel major, všeho za nějakých pět minut, objevilo se neobyčejně
mnoho opilého lidu, kdežto před pěti minutami byli všichni ještě
střízlivi. Vyskytlo se mnoho červenajících se a zářících tváří,
vyskytly se balalajky. Poláček s houslemi, najatý na celý den,
provázel již jakéhosi hýřila a vrzal mu veselé tance. Hovor se
stával opilejším a hlučnějším. Avšak oběd se odbyl bez hrubších
různic. Všichni byli syti. Mnozí ze starších a solidních
trestanců ihned odešli si pospat, což učinil též Akim Akimyč,
jenž měl bezpochyby za to, že o velikém svátku jest po obědě
nezbytně nutno si pospati. Stařeček ze Starodubovských
starověrských osad, zdřímnuv si trochu, vylezl na pec, rozevřel
svoji knihu a modlil se až do hluboké noci, nepřestávaje skoro po
celou tu dobu se modliti. Bylo mu těžko pohlížeti na „hanbu", jak
se vyjadřoval o všeobecném veselí trestancův.

Čerkesové všichni si usedli na zápraží, a zvědavé, spolu však s
jakousi nelibostí pohlíželi na opilý lid. Potkal jsem Nurru.
„Jaman, jaman!" volal na mne, kývaje hlavou se zbožným
rozhorlením; „och, jaman! Allah se rozhněvá!" Isaj Fomič
tvrdošíjně a hrdě rozsvítil ve svém koutku svíci a počal
pracovati, dávaje tím patrně na jevo, že mu pranic nezáleží na
našem svátku. Tu a tam v koutech počaly majdany. Invalidů se
nebáli, a pro případ, že by měl přijíti poddůstojník, jenž se
ostatně sám snažil, aby ničeho nepozoroval, postavili ke dveřím
hlídače. Důstojník od stráže přišel se za celý ten den všeho jen
třikrát podívat do káznice. Ale opilí se schovali, majdany se při
jeho příchodu uklidily a mimo to se zdálo, že i důstojník si
umínil, nedbati toho dne menších nepořádků. Opilý člověk byl toho
dne pokládán za malý nepořádek.

Lid se ponenáhlu stával živějším. Vznikaly hádky. Střízlivých
zůstala však přece veliká většina a proto zbývalo dosti osob, aby
dohlédly na opilé. Zato ti co se dali do hýření, pili bez míry.
Gázin slavil vítězství. Se spokojeným vzezřením procházel se
okolo svého místa na narách, pod něž směle přenesl vodku, která
byla až do té doby uschována kdesi ve sněhu za kasárnami v tajném
místě, a chytrácky se usmíval, pohlížeje na přicházející k němu
konsumenty. Sám byl střízliv a nevypil ani kapky. Měl v úmyslu
vyhoditi si z kopýtka koncem svátků, až vyloví všechny peníze z
kapes trestanců.

Po kasárnách se ozývaly písně. Ale opojení přecházelo už v
otupělost a od zpěvu nebylo daleko k slzám. Mnozí se procházeli
se svými vlastními balalajkami, s kožichy přehozenými přes
ramena, a s junáckým vzezřením přebírali struny. Ve „zvláštním
oddělení" utvořil se dokonce i sbor, sestávající z osmi osob.
Zpívali znamenitě za průvodu balalajek a kytár. Čistě národních
písní zpívalo se málo. Připomínám si jen jedinou živě zazpívanou:

Já včera mladá na hodech byla.

Uslyšel jsem zde nový variant této písně, jehož jsem dříve
neslýchal. Na konci písně byl dodatek několika veršů:

Doma já mladá uklidila jsem: lžíce umyla, do šcí vylila; s dveří
sstrouhala, koláč upekla.

Nejvíc se zpívaly písně, jež nazývali u nás trestnickými, takto
vesměs známé. Jedna z nich „Jindá..." byla humoristická a líčila,
jak se člověk druhdy veselil, žil jako pán na svobodě a nyní se
dostal do káznice. Vypravovalo se v ní, jak jindá zlepšoval
„blamanžé šenpanským*) a nyní

Kyselé zelí s vodou dají, a jím, až za ušima praští.

Velmi oblíbena byla též známá píseň

Žil jsem jindá, chlapík, veselil se, Míval jsem svůj kapitál: O
kapitál, chlapík, jsem však, přišel nevolníkem jsem se stal atd.

Jen že u nás vyslovovali ne „kapitál", nýbrž „kopitál",
odvozujíce kapitál od slova „kopiti". Zpívali se i písně
truchlivé. Jedna byla čistě káznická, také tuším známá:

Záře na nebi se sbírá, tambor bije budíček. Starší dvéře otevírá
Písař číst jde rozsudek. Nevidět nás za stěnami, jak my tady
žijeme; Bůh, nebeský otec s námi, my i zde nezhyneme, atd.

*) Přiléval šampaňského vína do blanc-manger.

Druhá se pěla ještě smutněji, ale velmi krásným nápěvem. Byla
složena bezpochyby některým trestancem slovy velmi dojemnými, ale
prostými smyslu. Pamatuju si z ní několik veršů:

Nespatří mé oko krajů těch,

kde jsem byl narozen, bez viny okoušet útrap všech

na věky jsem odsouzen. Na střeše výr zahuká, rozlehne se lesem;
zabolí srdce, div nepuká, ale já tam nejsem.

Píseň tu zpívali u nás často, ale ne sborem, nýbrž jednotlivě. Z
nenadání, v době všeobecného hýření, vyjde si ten neb onen na
zápraží kasárny, usedne, zadumá se,  odepře tvář o ruku a spustí
vysokým falcetem. Posloucháte a zdá se vám, že vám v srdci cosi
puká. Naši trestanci měli slušné hlasy.

Zatím se již počalo smrákati. Zasmušilost, tesknota a ztrnulost
smutně vystupovaly uprostřed opilství a hýření. Člověk, jenž se
před hodinou smál, již pláče někde, napiv se přes míru. Jiní se
už dvakrát poprali. Třetí, bledí a jedva na nohou se držíce,
vrávorali po kasárnách a působili různice. Ti, jejichž opice
nebyla hašteřívé povahy, marně hledali přátel, před nimiž by
mohli otevříti svou duši a vyplakati své opilé hoře. Všechen ten
ubohý lid chtěl se vyraziti, chtěl vesele stráviti veliký svátek.
Ale Bože! jak těžkým a smutným byl tento den skoro pro každého.
Každý jej trávil tak, jako by se byl zklamal v nějaké naději.

Petrov zaběhl ke mně ještě dvakrát. Pil jen velmi málo za celý
den a byl skoro úplně střízliv. Ale až do nejposlednější hodiny
stále očekával něco, co se zcela jistě mělo splniti, cosi
neobyčejného, svátečního, velice veselého. Ačkoli o tom nemluvil,
bylo mu to přece viděti na očích. Přecházel neustále z kasárny do
kasárny. Ale nic zvláštního se nepřiházelo a s ničím se
nesetkával kromě opic, nesmyslného spílání z opilství a
ztřeštěných od opojení hlav.

Hezounký a umytý Sirotkin také chodil po všech kasárnách v nové,
červené košili a také jako by tiše a důvěrčive čehosi čekal.

Znenáhla se udělalo v kasárnách nesnesitelno a ohavno. Bylo,
pravda, i mnoho směšného, ale mně bylo jaksi teskno a líto jich
všech, obtížno a dusno mezi nimi. Hle, dva trestanci se nemohou
dohodnouti, kdo má koho uhostiti. Bylo vidět, že se již dlouho
domlouvají a před tím že se již pohádali. Zejména jeden má už
dávno jakýsi vroubek u druhého. Tento si stýská a ačkoli ho jazyk
špatné poslouchá, snaží se dokázati, že druhý s ním jednal
nespravedlivě. Šlo o prodej jakéhosi kožichu, při čemž byly
zamlčeny jakési peníze, a sice o masopustě minulého roku. A ještě
něco mimo to... Žalobník byl vysoký, svalnatý chlapík, ne hloupý,
tichý, a když se napil, cítil snahu přáteliti se a postesknouti
si na své hoře. Při té příležitosti nadává, činí různé nároky,
ale jaksi s úmyslem, aby se potom tím pevněji smířil se svým
soupeřem. Druhý byl silný, zavalitý, postavy nevysoké, s tváři
okrouhlou, chytrý a úskočný. Pil snad více než jeho soudruh, ale
opilý byl jen lehce. Je to člověk, jenž dovede státi na svém a
slyne za boháče. Ale nyní má z jakési příčiny za výhodno
nedrážditi svého rozplývajícího se soudruha a vede ho ke krčmáři.
Soudruh tvrdí, že jest povinen a zavázán ho uctiti, „jen jsi-li
poctivý člověk".

Krčmář s jistou úctou k odběrateli a s lehkým opovržením k
rozplývajícímu se soudruhu, protože nepije za své, nýbrž se dává
uctívati, vytáhne vodku a naleje číšku.

„Ne, Sťópko, to jsi povinen," tvrdí rozplývající se přítel, vida
že zvítězil, „protože je to tvá povinnost."

„E já si s tebou nebudu darmo jazyk mozolit!" odpověděl Sťópka.

„Ne, Sťópko, to nemáš pravdu," stál na svém první, bera z rukou
krčmářových číšku; „protože jsi mně dlužen peníze; svědomí nemáš,
ba ani oči nemáš své, nýbrž dlužené! Podlec jsi, Sťópko, víš co;
povídám podlec!"

„Nu, co meleš; víno jsi rozlil! Když tě lidé uctívají a dávají,
tedy pij!" křičí krčmář na rozplývajícího se přítele; „snad
nechceš, abych stál u tebe do zítřka!"

„Však vypiju, co křičíš! Veselé svátky, Štěpáne Dorofejiči!"
obrátil se zdvořile a s lehkou poklonou, drže v rukou číšku, k
Sťópkovi, jemuž před půlminutou vynadal podlců. „Buď zdráv sto
let, a co jsi už prožil, to nepočítám!" Potom vypil, odchrknul si
a utřel se. „Jindá, braši, mnoho vína jsem snesl," podotknul s
opravdovou vážností, obraceje se jaksi ke všem, ale k nikomu
zvlášť; „ale nyní patrně už přicházejí moje léta. Děkuju ti,
Štěpáne Dorofejiči."

„Nemáš zač."

„Tak já tě budu neustále o to, Sťópko, upomínat; i kromě toho, že
jsi přede mnou veliký podlec, řeknu ti..."

„Poslouchej, ty opilá tlamo, víš co já ti řeknu," vskočil mu do
řeči Sťópka, jehož přešla už trpělivost. „Poslouchej, a každé mé
slovo si pamatuj. Tahle rozdělíme svět na dvě polovice, pro tebe
půl světa, pro mne půl světa. Táhni a víc mně na oči nechoď.
Omrzel jsi mne!"

„Nevrátíš tedy peněz?"

„O jakých to penězích mluvíš, opilý člověče?"

„E, na onom světě sám přijdeš a budeš mně vracet, ale nevezmu!
Naše peníze jsou vydělané, potem a mozoly vysloužené. Natrápíš se
za můj pěťák na onom světe."

„Nu, aby tě čert vzal!"

„Což křičíš „nu!" Však jsi mne nezapřáhl!"

„Táhni, táhni!"

„Podlec!"

„Lotr!"

A znova se počaly sypati nadávky, ještě více než před uctěním.

Jinde sedí na narách opodál dva přátelé, jeden vysoký, silný,
tlustý, hotový řezník; obličej má červený. Div nepláče, protože
jest velice dojat. Druhý vyzáblý, tenký, hubený, s dlouhým nosem,
s něhož jako by něco kapalo, a s malinkýma, prasečíma očkama,
obrácenýma k zemi. To je člověk politický a vzdělaný; býval kdysi
písařem a jedná se svým přítelem trochu s vysoká, což je onomu po
taji velmi nepříjemno. Celý den pili spolu.

„On se mne dotknul!" křičí tlustý přítel, a kolébá při tom
písařovu hlavu svou levicí, kterouž objal přítele. „Dotknul"
znamená udeřil. Tlustý přítel, sám také bývalý poddůstojník,
závidí tajně svému spitému soudruhu a proto se jeden před druhým
honosí vybraným slohem.

„A já ti řeknu, že jsi také neměl pravdu..." začíná dogmaticky
písař, schválně k němu neobraceje očí a pohlížeje s tvrdošíjnou
vážností na podlahu.

„On se mne dotknul, slyšíš!" vskočil mu do řeči přítel, ještě
více škubaje svým milým soudruhem. „Tys mně zůstal nyní jediný z
celého světa, slyšíš? A proto jen tobě jedinému povídám: On se
mne dotknul!..."

„A já ti opět řeknu: Taková kyselá omluva, milý příteli, dělá jen
hanbu tvé hlavě!" namítal tenoučkým a zdvořilým hlasem písař. „A
raději se přiznej, milý příteli, že všechno to pijáctví následkem
tvé vlastní nestálosti..."

Tlustý přítel se trochu odklání nazpět, tupě pohlíží svýma
opilýma očima na písaříka, jenž je patrně s sebou spokojen, a
najednou zcela neočekávaně udeří ze vší síly svou ohromnou pěstí
písaře do malinké tváře. Tím se končí celodenní přátelství. Milý
přítel letí bez paměti pod nary...

Anebo tu zas přichází do naší kasárny jeden můj známý ze
zvláštního oddělení, z míry dobrosrdečný a veselý chlapík, ne
hloupý, posměváček, aniž by však komu ubližoval, a neobyčejně
sprostný na pohled. Jest to ten samý, jenž za prvního dne mého
pobytu v káznici, v kuchyni při obědě hledal, kde ostává bohatý
sedlák, tvrdil, že dbá na čest a pil se mnou čaj. Je mu asi
čtyřicet let, má neobyčejně tlustý dolní ret a veliký masitý nos,
posetý uhry. V rukou má balalajku, na které se nedbale přebírá
strunami. Za ním jako chvost kráčel neobyčejně malý trestanec s
velikou hlavou, jehož jsem velmi málo znal dosavad. Jeho si
ostatně nikdo vůbec nevšímal. Byl jaksi divný, nedůvěřivý, věčně
mlčelivý a vážný; chodil pracovat do krejčovny a zřejmě se snažil
žíti sám pro sebe a s nikým nevstupoval ve styk. Nyní pak v opici
zavěsil se jako stín na Varlamova. Kráčel za ním strašně vzrušen
a klátě rukama; tloukl pěstí do stěn, do nar a div že se nedal do
pláče. Varlamov, jak se zdálo, si bo ani nevšímal, jako by vůbec
nestál vedle něho. Podivuhodno je to, že dříve tito dva lidé
nikdy se skoro spolu nestýkali; nemajíť ani zaměstnáním, ani
povahou pranic společného. Patří k různým druhům trestancův a
bydlí v různých kasárnách. Jméno malinkého trestance bylo Bulkin.

Varlamov se ušklíb', spatřiv mne. Seděl jsem na narách, na svém
místě u pece. Stanul opodál naproti mně, něco si rozvážil,
zavrávoral a přiblížil se ke mně nejistými kroky, postavil se
jaksi švihácky celým tělem na bok, a dotýkaje se lehounce strun,
deklamoval recitativem, podupávaje tichounce botou:

Plnolící, bělolící,

jak sýkorka na větvici

zpívá má milá;

Ona v šate atlasovém

s garniturou, krásném, novém,

moc je spanilá.

Tato píseň, zdá se, úplné pobouřila Bulkina. On zaklátil rukama a
obraceje se ke všem, zvolal:

„To je všechno lež, braši, samá lež! Jediného slova pravdy
nepoví, samá lež!"

„Starouškovi Alexandru Petroviči," promluvil Varlamov, pohlížeje
mně se čtveráckým smíchem do očí a div mne nešel líbat. Byl
podnapilý. Výraz „starouškovi tomu a tomu," znamenající tolik,
jako „má úcta tomu a tomu", jest mezi prostým lidem po celé
Sibiři běžný a užívá se ho při oslovení třebas i dvacetiletého
jinocha. Slovo „staroušek" znamená tu cosi uctivého, čestného,
skoro i lichotivého. „Nu co, Varlamove, jak se máte?" „Inu tak ze
dne do dne. A víte, kdo svátek světí, ten už od rána je
podnapilý; proto mně odpusťte!" Varlamov mluvil trochu zpívavým
hlasem.

„Samá lež, opět samá lež!" křičel Bulkin, jako zoufalý tluče
pěstí do nar. Ale Varlamov jako by byl dal slovo, že si ho nebude
vůbec všímati, v čemž bylo neobyčejně mnoho komiky, protože se
Bulkin zavěsil na Varlamova bez jakékoli příčiny hned od samého
rána, a sice právě proto, že Varlamov mluví „samou lež", jak se
mu zdálo bůh ví z jaké příčiny. Kradl se za ním jako stín, chytal
ho za každé slovo, lomil rukama, otloukl si je div ne do krve o
stěny a o náry, a strádal a sice zřejmě strádal od přesvědčení,
že vše, co mluví Varlamov, je „samá lež". Kdyby měl delší vlasy
na hlavě, snad by si je rval z rozhořčení. Zrovna jako by byl na
sebe přijal odpovědnost za skutky Varlamova, jako by na jeho
svědomí ležely všechny chyby Varlamova. A vtip byl právě v tom,
že Varlamov na něho ani nehleděl.

„Samá lež, samá lež, samá lež! Ani jediné jeho slovo není
pravdivé!" křičel Bulkin.

„A co je ti do toho?" odpovídali mu se smíchem trestanci.

„Věříte-li Alexandře Petroviči, že jsem býval velice krásný a
holky mne mívaly hrozně rády..." dal se najednou Varlamov do
vypravování.

„Lež! opět lež!" přerušuje ho jakýmsi úpěnlivým hlasem Bulkin.
Trestanci se chechtají.

„Ale já před nimi furiantím; košili mám červenou, šaravary
plyšové! Ležím si, jako nějaký hrabě Butylkin, to jest napilý
jako švejda, nu slovem — co srdce ráčí!"

„Lež!" stojí rozhodně na svém Bulkin.

„A tehdáž jsem měl od pantáty jednopatrový, zděný dům. Nu, za dvě
léta jsem utratil patro i přízemí a zbyla mně jen vrata bez
pilířů. Ale což, peníze jako holubi; přiletí a zase odletí!"

„Lež!" ještě rozhodněji tvrdí Bulkin.

„Tak vidíte, já tedy poslal svým rodičům odsud lítostivé psaní;
myslím si, snad pošlou nějaké peníze. To proto totiž, že říkali,
že jsem jednal proti vůli svých rodičův. Že jako jsem si jich
nevážil. Jde už na sedmý rok, co jsem to psaní poslal."

„A dosud žádné odpovědi?" optal jsem se, zasmáv se.

„Ale ne," odvětil, sám se náhle pousmáv a přibližuje se stále
blíže nosem k mé tváři. „A víte-li, Alexandře Petroviči, já zde
mám milou ..."

„Vy? milou?"

„Onufrijev mi ondyno povídal: ,Moje, třebas byla zďobaná,
nehezká, ale za to co má šatstva; a tvá je sice hezká, ale
žebračka, s mošnou chodí."

„A což je to pravda?"

„Opravdu, žebračka!" odpověděl Varlamov a rozesmál se nehlasitým
smíchem; v kasárně se také dali do smíchu. Skutečně všem bylo
povědomo, že měl známost s jakousi žebračkou a poskytl jí za půl
roku všeho deset kopějek.

„Nu, tak co tedy?" ptám se, abych se ho konečně už zbavil.

Varlamov pomlčel, laskavě pohlédl na mne a něžně pronesl:

„Nebudete-li tedy od té dobroty a neudělíte-li mně z té příčiny
na láhvičku? Vždyť já, Alexandře Petroviči, samý čaj dnes pil,"
dodal s laskavým pohledem, přijímaje ode mne peníze; „a tak jsem
se toho čaje nalokal, že se mne chytil v zádech a ve břiše mně to
šplouchá jako v láhvi..."

V tu dobu, kdy Varlamov přijímal ode mne peníze, mravní
rozhořčenost Bulkina, zdá se, že dostoupila krajních mezí. Házel
rukama jako šílený a div neplakal.

„Lidé boží!" křičel Bulkin, obraceje se s ustrnutím k celé
kasárně; „hleďte na něho! Samá lež! Všechno, co promluví, je
samá, samá, samičká lež!"

„A co je tobě do toho?" volají na něho trestanci, divíce se jeho
rozhorlení; „cos to za podivného člověka!"

„Nedám mu lhát!" křičí Bulkin, jiskře očima a tluče ze vší síly
pěstí o náry; „nechci, aby lhal!"

Všichni se chechtají, Varlamov bere peníze, poroučí se mně a
kroutě sebou, spěchá z kasárny, rozumí se přímo ke krčmáři. A tu
jako by si byl ponejprve všimnul Bulkina.

„Nu, pojďme!" volá na něho, stanuv na prahu, jako by ho měl
vskutku k něčemu zapotřebí. „Knoflík od hole," prohodil Varlamov,
propouštěje s pohrdáním rozhořčeného Bulkina napřed, a počínaje
znova drnkati na balalajce...

Ale nač popisovati tyto výjevy opojení! Konečně minul tento dusný
den. Trestanci upadají v těžký spánek na narách. Ze spaní mluví a
blábolí ještě více, než v jiných nocech. Tu a tam ještě sedí u
majdanů. Dlouho očekávaný svátek minul. Zítra opět všední den,
opět na práci...

XI.

Divadelní představení.

Na třetí den svátků, večer, bylo první představení na našem
divadle. Přípravy daly asi mnoho starostí a běhání, ale herci
vzali všechno na sebe, takže my ostatní ani jsme nevěděli, v
jakém stavu se nachází celá ta záležitost, co se vlastně děje, ba
ani jsme vlastně nevěděli, co se bude provozovati. Herci po celé
ty tři dni, když vycházeli z ohrady do práce, snažili se opatřiti
si co možná nejvíce obleků. Baklušin, kdykoli mne potkal, luskal
jen prsty na důkaz radosti. Zdá se, že i major byl konečně ve
slušné míře. Ostatně nám bylo úplně neznámo, věděl-li on o
divadle. A věděl-li, tedy dovolil-li je úředně, anebo se jen
rozhodl, že bude mlčet, pohodiv rukama nad smýšlenkou trestancův
a přikázav, jak se samo sebou rozumí, aby se všechno odbylo co
možná v pořádku. Mám za to, že o divadle věděl, že nemohl o něm
nevěděti; ale nechtěl se plésti do té věci, věda, že by mohlo
býti hůře, kdyby je zapověděl. Trestanci počnou dováděti, dají se
do pití, tak že je daleko lépe, zaměstnávají-li se něčím.

Přisuzuju ostatně takové rozumování majorovi jen proto, že jest
nejpřirozenější, nejjistější a nejzdravější. Možno říci dokonce,
kdy by trestanci o svátcích neuspořádali divadelního představení,
anebo neměli nějakého jiného podobného zaměstnání, že by je mělo
pro ně vymysliti samo představenstvo. Ale poněvadž se náš major
vyznamenával zcela opačným způsobem myšlení, než ostatní část
člověčenstva, není se ovšem čemu diviti, že beru veliký hřích na
sebe, domnívaje se, že věděl o divadle a dovolil je. Takový
člověk, jako major, má všude potřebu někoho stísniti, něco
odňati, někoho zbaviti práva, slovem učiniti někde „opatření". Ve
vzhledě tom byl známý po celém městě. Co je mu, do toho, že právě
následkem takového utiskování mohly v káznici vzniknouti
nepořádky ! Na nepořádky jsou tresty (rozumují podobní lidé, jako
náš major) a vzhledem k darebákům trestancům jest přísnost a
neustálé, přísné plnění zákona, vše to, co se žádá! Tací
nerozumní plnitelé zákona rozhodně nechápou, ba ani nejsou s to,
aby pochopili, že pouhé doslovné splnění jeho, nehledě na smysl a
nemaje ponětí o duchu zákona, vede přímo k nepořádkům a nikdy k
ničemu jinému nepřivedlo. „V zákonech je to řečeno, čeho tedy
více?" tvrdívají a upřímně se diví, že se na nich jaksi nádavkem
k zákonům žádá ještě zdravý smysl a střízlivá hlava. Poslední
zvláště se mnohým z nich zdá zbytečnou a urážlivou rozkoší,
zkracováním a nesnášelivostí.

Avšak nechať bylo jakkoliv, starší poddůstojník neodporoval
trestancům, a jim běželo právě o to. Podotýkám výslovně, že
divadlo a vděčnost za to, že je dovolili, bylo příčinou, že o
svátcích nebylo v káznici ani jednoho hrubšího porušení pořádku:
ani jediné hádky s povážlivými následky, ani jediné krádeže. Sám
jsem byl svědkem, jak sousedé uchlácholili některé hýřily nebo
hádající se, jedině připomenutím, že jinak představenstvo zapoví
divadlo. Poddůstojník vyzval trestance, aby mu dali slovo, že
bude všude ticho, a že se budou slušně chovati. Svolili s radostí
a svatě plnili slib; lichotiloť jim velice, že se věří jejich
slovu. Sluší ostatně podotknouti, že dovolení divadelního
představení nestálo představenstvo pranic, pražádných obětí.
Místo pro představení se zvlášť nevyhrazovalo;celé divadlo se
sestavilo a zase rozebralo za nějaké čtvrt hodiny. Představení
trvalo půl druhé hodiny, a kdyby neočekávaně přišel shora příkaz,
aby se představení přerušilo, vykonalo by se to mrknutím oka.
Obleky byly uschovány v kufrech trestancův. Ale dříve, než povím,
jak bylo divadlo zařízeno a jaké byly obleky, zmíním se o
divadelní ceduli, t. j. o tom, co se vlastně mělo představovati.

Psané cedule ostatně nebylo. Teprv ke druhému a třetímu
představení se objevila jedna, napsaná od Baklušina pro pány
důstojníky a vůbec vznešenější navštěvovatele, kteří hned při
prvním představení prokázali našemu divadlu čest své návštěvy. A
sice z pánů přicházel obyčejně důstojník od stráže, jednou přišel
i důstojník ode dne, mající dozor nad strážemi. Také ženijní
důstojník se přišel jednou podívat; tedy pro případ návštěvy
takovýchto hostí byla pořízena cedule. Mělo se za to, že se sláva
trestnického divadla roznese daleko po pevnosti, ba i po městě, a
to tím spíše, že ve městě divadla nebylo. Slyšeli jsme, že se tam
sestoupili ochotníci pro jedno představení, a víc nic.

Trestanci jako děti měli radost ze sebemenšího úspěchu, ba i
honosili se jím. „A kdo ví," uvažovali a mluvili u nás pro sebe i
mezi sebou, „možná, že se o tom doví i nejvyšší představený;
přijde a podívá se; tu uvidí, jací jsou trestanci chlapíci. To
není obyčejné představení prostých vojáků s jakýmisi kuklami, s
plovoucími loďkami, s chodícími medvědy a kozami. Zde jsou herci,
skuteční herci a hrají divadlo, jaké hrávají páni; takového
divadla nemají ani ve městě. U generála Abrosimova bylo prý
jednou představení a bude ještě jednou; jestli že čím vyniknou,
tedy snad jen obleky, ale co se týče řečí, kdo ví ještě,
vyrovnají-li se našim! Snad i gubernator se doslechne a — čert
nikdy nespí! — může být i jemu se zachce přijiti se podívat.
Neboť ve městě divadla nemají..."

Slovem, fantasie trestanců, zejména po prvním úspěchu, dostoupila
o svátcích nejvyššího stupně, div že nepomýšlela na odměny nebo
na zkrácení prací z trestu, ačkoli se skoro zároveň sami ihned
dávali dobrosrdečně do smíchu nad sebou samými. Slovem byly to
děti, hotové děti, nehledě na to, že některým z oněch dětí bylo
po čtyřiceti letech.

Ale přes to, že cedule nebyla vydána, znal jsem již ve hlavních
rysech obsah chystaného představení. Prvním kusem bylo: „Filatka
a Miroška, soupeřové". Baklušin už týden před představením se mně
pochlubil, že úloha samého Filatky, kterouž převzal, bude tak
představena, že něco podobného neviděli ani v Sankt-petěrburgském
divadle. Chodil po kasárnách, vychloubal se nemilosrdně a
nestydatě, ale zároveň zcela dobrosrdečně, a tu a tam z nenadání
prohodí něco divadelního, t. j. některou větu ze své úlohy a
všichni se chechtají, ať už je směšno nebo ne to, co prohodil.
Ostatně sluší vyznati, že i zde se trestanci uměli zdržeti a
zachovati vážnost; šprýmy Baklušina a vypravování o budoucím
divadle mohlo nadchnouti buď jen zcela mladý lid se žlutými
zobáky, jenž se nedovedl ještě zdržovati, anebo nejvíce
vynikající mezi trestanci, jichž autorita byla pevně ustálena,
tak že se již nepotřebovali báti přímo vyjadřovati své city, ať
si byly jakékoli, třebas sebe naivnější, t. j. dle mínění běžného
v káznici, nejneslušnější. Ostatní přijímali pověsti a mínění o
divadle mlčky; ovšem nezlehčovali jich, ani jim neodporovali, ale
snažili se ze všech sil, chovati se k pověstem o divadle
lhostejně a z části dokonce i s vysoka.

Teprve v poslední době, skoro už samého toho dne, kdy mělo býti
představení, všechny najednou počalo zajímati, jaké to bude, jak
se budou naši držeti, co bude dělati major, zdaří-li se to tak,
jako předloni a pod. Baklušin mne ubezpečoval, že všichni herci
jsou znamenite vybráni, každý že jest na svém místě. A že i opona
bude. A Filatkovu nevěstu že bude dávati Sirotkin — „a sám se
podivíte, jak bude vypadat v ženských šatech!" tvrdil, přimhuřuje
oči a mlasknuv jazykem. Dobročinná statkářka bude míti šaty se
skladkami, na ramenou pelerinku a slunečník v rukou, a dobročinný
statkář vystoupí na jeviště v důstojnické uniformě s
adjutantskými šňůrami a s hůlkou, v ruce. Pak následoval druhý
kus dramatický: „Žrout Kedril." Název ten mne velice zajímal, ale
jakkoliv jsem se vyptával na onen kus, ničeho jsem o něm nezvěděl
až do samého představení. Jen to jsem se dověděl, že kus byl vzat
ne z knihy, nýbrž z rukopisu; že si jej vypůjčili u jakéhosi
vysloužilého poddůstojníka na předměstí, jenž se dojista sám
kdysi účastnil představení toho na nějakém vojenském divadle.

V našich odlehlých městech a guberniích nalézají se v skutku
divadelní kusy, o nichž, zdá se, že nikdo neví, jež snad nikdy
nikde nebyly tištěny, ale jež se samy sebou kdesi objevily a
tvoří nezbytnou součástku každého divadla pro lid v jisté části
Ruska. A když již mluvím o divadle pro lid, jak dobře a velice
dobře by bylo, kdyby si někdo z našich badatelův obral za úkol
nové a důkladnější než doposud výzkumy o divadle pro lid, které
jest, trvá a možná dost, že není zcela nepatrné. Nechci věřiti,
že by vše to, co jsem potom spatřil u nás, na našem trestnickém
divadle, bylo všechno vymyšleno jen našimi trestanci. Naopak jest
nezbytno předpokládati dědičnost podání, jednou pro vždy ustálené
počiny a pojímání, přecházející z pokolení na pokolení po staré
paměti. Hledati se musí mezi vojáky, mezi továrními dělníky, v
průmyslových městech, ba i v některých málo povědomých městečkách
mezi chudšími měšťany. Zachovaly se i po všech a v gubernských
městech, mezi čeledí velkých statkářských domů. Ba mám za to, že
mnohé staré divadelní kusy rozšířily se pomocí opisů po Rusku
nejinak než prostřednictvím panské čeledi. Bývalí starodávní
statkáři a Moskevští pánové mívali svá vlastní divadla,
záležející z herců nevolníků. Na těchto divadlech sluší hledati
vznik našeho lidového dramatického umění, jehož stopy jsou
patrny.

Co se pak týče „Žrouta Kedrila", jakkoli bych si byl přál něčeho
se o něm dověděti, přece jsem o něm nezvěděl před časem nic, než
že se na jevišti objeví zlí duchové a ti odnesou Kedrila do
pekla. Co však znamená Kedril, a proč právě Kedril a ne Kyrill?
Je-li to událost ruská nebo cizozemská? — toho jsem se nikterak
nemohl dopátrati. K závěrku oznamovali, že se bude představovati
„pantomima s průvodem hudby". Vše to bylo ovšem velice zajímavo.
Herců bylo asi patnáct, samí smělí a čiperní hoši. Stále se
sbíhali dohromady, konali zkoušky, někdy také za kasárnami,
schovávali se před námi a tajili se. Slovem, chtěli nás všechny
překvapiti něčím neobyčejným a neočekávaným.

Ve všední den se káznice zavírala časně, hned jak se setmělo. O
vánocích učiněna výjimka: nezavírali až do večerního bubnování.
Výhoda ta byla vlastně dána divadlu. Po celé svátky skoro každý
den, než se setmělo, posýlali z trestnice s nejuctivější prosbou
k důstojníkovi na strážnici, aby dovolil divadelní představení, a
nedal co možná déle zavírati kasárny, při čemž se dodávalo, že i
včera bylo divadlo, dlouho se nezavíralo, a přece pořádek nikde
nebyl porušen. Důstojník na strážnici rozvažoval asi takto:
Pořádek včera v skutku nebyl porušen; a jestli že sami dají
slovo, že ani dnes nebude pořádek porušen, to znamená, že budou
sami na sebe dávati pozor, a to jest nejjistější. A mimo to,
nedovolím-li představení, třebas (kdo ví? ječ to lid kátoržný!)
schválně něco natropí ze vzteku a hlídky podvedou." A konečně i
to sluší uvážiti: Seděti na strážnici je zdlouhavo, a tu se
naskytá divadlo, a sice ne vojenské, nýbrž trestanecké; trestanci
pak jsou lidé zajímaví; bude veselo se dívati na ně. Dívati se má
důstojník od stráže vždycky právo.

Přijede-li důstojník ode dne a zeptá se, kde je důstojník od
stráže, odpovědí přímo: „Šel do káznice trestance počítat a
kasárny zavírat." Omluva je hotová. Takovým způsobem důstojníci
od stráže dovolovali každý večer po celé svátky divadlo, a
nezavírali kasáren až před samým večerním bubnováním. Trestanci
věděli už napřed, že stráž nebude činiti překážek, a byli klidni.

Po šesté hodině zašel pro mne Petrov a odebrali jsme se spolu na
představení. Z naší kasárny šli skoro všichni kromě Černigovského
starověrce a Poláků. Poláci se odhodlali až při nejposlednějším
představený čtvrtého ledna, že se podívají do divadla, a to jen
po mnohém ubezpečování, že je tam pěkně, i veselo, i bezpečno.
Pohrdavost Polákův ani dost málo nedráždila trestance, a čtvrtého
ledna je přivítali velice zdvořile. Ustoupili jim dokonce
nejlepší místa. Co pak se týče Čerkesův a zvláště Isaje Fomiče,
pro ně bylo naše divadlo pravou rozkoší. Isaj Fomič dával pokaždé
tři kopějky, a naposled položil na talíř deset kopějek a
blaženost se vyjadřovala na jeho tváři. Herci ustanovili, že
budou sbírati od diváků, kdo co dá, na výlohy, spojené s
představením a na své občerstvení. Petrov mne ubezpečoval, že mne
pustí na jedno z prvních míst, třebas bylo divadlo jako nabité, a
to z toho důvodu, že já jako člověk bohatší, než druzí,
bezpochyby také více zaplatím a mimo to i lépe tomu rozumím, než
oni. Tak se skutečně stalo. Ale především popíšu sál a zařízení
divadla.

Naše vojenská kasárna, v níž bylo zřízeno jeviště, byla asi
patnáct kroků dlouhá. Ze dvora se vcházelo na zápraží, se zápraží
do síně a ze síně do kasárny. Tato dlouhá kasárna, jak jsem se
již zmínil, měla zvláštní zařízení: náry táhly se v ní podél
stěn, takže prostředek světnice zůstával prázdný. Polovina
světnice, přiléhající ke vchodu z předsíně, byla ponechána
divákům; druhá polovina, která měla spojení se sousední kasárnou,
byla určena pro jeviště. Především mne překvapila opona. Táhla se
na deset kroků přes celou kasárnu. Opona byla zde takovým
přepychem, že se opravdu bylo čemu diviti. A k tomu ještě byla
pomalována olejovou barvou; byly na ní vyobrazeny stromy,
besídky, rybníky a hvězdy. Byla sestavena z plátna, starého i
nového, kdo co poskytl a daroval: ze starých trestaneckých onucí
a košilí, ledajak sešitých u velikou plachtu, a konečně část
její, na kterou se nedostalo plátna, byla prostě z papíru, také
vyprošeného po archu v různých kancelářích a úřadovnách. Naši pak
malíři, mezi nimiž se vyznamenával i náš Brjulov A...v, se
postarali o její obarvení a pomalování. Efekt byl podivuhodný.
Takový přepych působil radost i nejzasmušilejším a
nejnedůtklivějším trestancům, ze kterých, když došlo ku
představení, vyklubaly se ze všech bez výjimky právě takové děti,
jako byli nejohnivější a nejnedočkavější trestanci. Všichni byli
velice spokojeni. Osvětlení záleželo z několika lojových svíček,
rozřezaných na kousky. Před oponou stály dvě lavice z kuchyně, a
před lavicemi tři nebo čtyři stolice, jež se našly ve světnici
poddůstojníkově. Stolice byly přichystány pro případ pro
nejvznešenější osobnosti důstojnické hodnosti. Lavice pak pro
poddůstojníky a ženijní písaře, ženijní mistry a ostatní osoby,
patřící sice také k představenstvu, ale nemající důstojnické
hodnosti; byly postaveny pro případ, kdyby zašli do káznice. Tak
se skutečně také stalo. Po celé svátky neminulo skoro dne, aby k
nám nezašel někdo z venkovských hostí; některý večer přišlo jich
více, jindy méně, a při posledním představení nezůstalo na
lavicích ani jedno místo prázdné.

Konečně už za lavicemi umístili se trestanci, stojíce z úcty k
hostům bez čapek, buď v kazajkách nebo v kožiších, nedbajíce
dusné, parné atmosféry ve světnici. Místa, pro trestance bylo
vyměřeno ovšem příliš málo. Avšak kromě toho, že doslovně jeden
vězel na druhém, zejména v zadních řadách, byly obsazeny i náry,
místa za kulisami a konečně našli se i tací ctitelé, kteří
chodili neustále za divadlo do druhé kasárny a odtud z místa za
zadní oponou pozorovali představení.

Tlačenice v první polovině kasárny byla nad pomyšlení a rovnala
se snad tlačenici a stísněnosti, kterou jsem nedávno teprv viděl
v lázni. Dvéře do předsíně byly otevřeny a v předsíni, kde bylo
dvacet stupňů mrazu, také se tlačili lidé. Nás, totiž mne a
Petrova, propustili ihned do předu, skoro až k samým lavicím,
odkud bylo mnohem lépe viděti, než ze zadních řad. Viděli ve mně
z části člověka, jenž dovede divadlo oceniti, znalce, jenž býval
i v jinších divadlech; věděli, že se Baklušin po celou tu dobu se
mnou radíval a choval se ke mně s úctou, protož mně sluší i nyní
úcta a místo. Trestanci byli ovšem lidé ješitní a lehkomyslní v
nejvyšší míře, ale vše to bylo líčené.

Trestanci se mne mohli posmívati, vidouce ve mně špatného
pomocníka při práci Almazov mohl s pohrdáním patřiti na nás
šlechtice, vynášeje se před námi svým uměním při vypalování
alabastru. Ale k jejich pronásledování a posměchům nad námi
družila se jiná okolnost: my jsme bývali druhdy šlechtici;
přináleželi jsme k témuž stavu, jako jejich bývalí páni, o nichž
si nemohli zachovati dobré památky. Nyní však v divadle ustoupili
přede mnou. Uznávaliť, že v tomto případě mohu lépe souditi, než
oni, že jsem více viděl, a více vím, než oni. I ti z nich, kteří
mne nejméně náviděli (vím to) přáli si nyní, abych pochválil
jejich divadlo a bez všelikého ponižování sebe propustili mne na
lepší místo.

Rozvažuju nyní, připomínaje sobě tehdejší svůj dojem. Mně se hned
tehdy zdálo — pamatuju se na to — že v jejich spravedlivém soudě
o samých sobě nebylo pranic ponižujícího, nýbrž jen pocit vlastní
důstojnosti. Nejvzne-šenější a nejostřejší charakteristická črta
našeho lidu jest cit spravedlivosti a touha po ní. Kohoutí
libůstky, býti totiž napřed na všech místech a za každou cenu, ať
už toho člověk zasluhuje nebo ne — takové libůstky náš lid nezná.
Jest jen zapotřebí odloupnouti vnější, líčenou kůru a vzhlédnouti
na samé jádro pozorněji, z blízka, bez předsudků, a člověk
zpozoruje v lidu takové věci, o nichž neměl ani tušení. Málo čemu
mohou naučiti lid naši mudrci. Řeknu to positivně: naopak, sami
se ještě musí u něho poučiti.

Petrov mně naivně řekl, když jsme se teprv chystali do divadla,
že mne propustí ku předu také proto, že zaplatím více peněz.
Určité ceny nebylo; každý dával, co mohl anebo co chtěl. Skoro
každý položil něco na talíř, když šli sbírat, třebas to bylo jen
půl kopějky. Ale propustili-li mne ku předu z části tedy i pro
peníze, v domnění, že dám více než druzí, jak mnoho bylo v onom
skutku opět citu vlastní důstojnosti! „Tys bohatší než já, jdi si
tedy do předu, a ačkoli jsme zde všichni sobě rovni, ty přec jen
zaplatíš víc, a proto takový host, jako ty, je milejší hercům;
proto ti patří první místo, neboť všichni my jsme zde ne za
peníze, nýbrž z laskavosti a následovně tříditi se musíme sami."

Jak mnoho je v tom pravé šlechetné hrdosti! Není to úcta k
penězům, nýbrž úcta k sobě samému. Vůbec pak k penězům, k
bohatství nechovali v káznici zvláštní úcty, zejména vzhlédneme-
li na trestance na všechny bez rozdílu, v celé skupině, v masse.
Nepamatuju se ani na jednoho z nich, jenž by se byl opravdově
ponížil za peníze, i kdybych je měl pozorovati každého
jednotlivce zvlášť. Byli mezi nimi žebronilové, kteří žebronili i
na mně. Ale v tom žebronění bylo více čtveráctví, žertu než
opravdovosti; bylo v tom více humoru, dětinství. Nevím,
vyjadřuju-li se dosti srozumitelně... Ale zapomněl jsem na
divadlo. Tedy k věci.

Než se opona zdvihla, představovala celá světnice podivný obraz
plný ruchu. Předně zástup diváků, stlačený, smačknutý, stísněný
se všech stran, s trpělivostí a výrazem blaženosti ve tváři
očekávající počátek představení. V zadních řadách lidé, mačkající
se jeden na druhého. Mnozí z nich si přinesli z kuchyně polena;
člověk jak tak přistavil tlusté poleno ke stěně, vylezl na ně
nohama, opíraje se oběma rukama o plece stojícího před ním
diváka, a neměně svého postavení, prostál takovým způsobem dvě
hodiny, úplně spokojený sebou i svým místem. Jiní se zachytili
nohama za dolní výstupek pece a také tam stáli celou dobu,
opírajíce se o přední. To se dělo v nejzadnějších řadách u zdi.

Se strany vylezl si na náry také hustý zástup a stál tam nad
hudebníky. Tam byla dobrá místa. Asi pět osob si vylezlo na samou
pec a ležíce, dívali se odtud dolů. Jaké to blaho pro ně ! Na
oknech v druhé stěně také se hemžily celé zástupy těch, kdo se
opozdili nebo nenašli lepšího místa. Všichni se chovali tiše a
slušně. Všichni se chtěli před pány a hosty ukázati v nejlepším
světle. Na všech tvářích se zrcadlilo co nejvíce dětinské
nedočkavosti. Všechny tváře byly červené, uřícené od potu, parna
a dusna. Jaký to podivný odlesk dětinské radosti, milé, čisté
spokojenosti zářil na oněch zbrázděných, znamenaných čelech a
tvářích, v oněch pohledech lidi, dosud zamračených a zasmušilých,
v těch očích, z nichž sršíval někdy strašný oheň! Všichni byli
bez čapek a všechny hlavy jevily se přede mnou s pravé strany
oholené.

Avšak na jevišti se ozvalo běhání, chvat. Opona hned se zdvihne.
Hle orkestr spustil... Tento orkestr stojí za zmínku. Po straně
usedlo si na narách osm hudebníků: dvoje housle (jedny byly v
káznici, druhé si vypůjčili u kohosi v pevnosti, ale umělec se
našel doma), tři balalajky — všechny vlastní výrobek hudebníků,
dvě kytáry a buben místo basy. Housle jen svištěly a skřípaly,
kytáry nestály za nic, zato balalajky byly neslýchané. Dovednost,
s jakou hudebníci svými prsty přebírali struny, rovnala se
rozhodně nejobratnějšímu kejklířství. Hrály se vesměs taneční
kousky. V nejšvižnějších místech balalaječníci udeřili kotníky u
prstů o dno balalajek; zvuk, vkus, provedení, ovládání nástroje,
charakter reprodukce motivů — vše to bylo své, původní,
trestanecké. Jeden z kytaristů ovládal také znamenitě svůj
nástroj. Byl to onen trestanec původu šlechtického, jenž
zavraždil svého otce. Co pak se týče bubnu, ten prostě konal
divy: tu se zavrtí na prstu, tu zas palcem přejedou po jeho kůži;
tu je slyšeti časté, zvonivé a jednostejné nárazy, tu najednou
tento silný, zřetelný zvuk jako by se rozsypal na řešetě na
nesčíslný počet malinkých, drnkajících a zurčících zvuků. Na
konci se objevily ještě dvě harmoniky. Na mou čest — do té doby
jsem neměl ponětí o tom, co se dá vykonati prostými,
prostonárodními nástroji; souhlas zvuků, sehranost a hlavně duch,
povaha toho, jak pojímali a podávali hlavní jádro motivů, byly
přímo podivuhodný. Poprvé jsem poznal tehdá v plné míře, co
vlastně jest nekonečně bujarého a smělého v bujarých a smělých
ruských plesových písních.

Konečně se zdvihla opona. Všichni sebou pohnuli, všichni
přestoupili s jedné nohy na druhou, zadní vystoupili na špičky;
někdo spadl s polena, všichni bez výjimky otevřeli ústa a upřeli
oči, a zavládlo nejhlubší ticho... Představení se počalo.

Vedle mne stál Alej ve skupině svých bratří a všech ostatních
Čerkesů. Všichni oni vášnivě přilnuli k divadlu a chodili potom
každý večer. Všichni mohamedáni, Tataři a ostatní, jak jsem
pozoroval nejednou, jsou vždy vášniví milovníci všelikých
divadel. K nim se přitulil též Isaj Fomič, který, jak se zdálo,
po zdvižení opony celý se proměnil v sluch, zrak a nejnaivnější
dychtivé očekávání divů a rozkoší. Bylo by věru škoda, kdyby měl
býti zklamán ve svém očekávání. Milá tvář Alejová zářila takovou
dětinskou, roztomilou radostí, že — přiznávám se — bylo mně
radostí hleděti na něho a pamatuju se, že jsem nevolky při každém
směšném nebo dovedném výkonu hercově, když se ozval všeobecný
smích, ihned se obracel k Alejovi a pozoroval jsem jeho tvář. On
mne neviděl; kde pak si mne mohl všímati!

Dosti blízko ode mne, po levé straně, stál obstárlý trestanec,
vždycky zamračený, vždycky nespokojený a bručivý. Také si
povšimnul Aleje a já viděl, jak se několikrát s lehkým úsměvem na
rtech obracel, aby se na něho podíval: tak byl milý ve své
naivnosti! Jmenoval ho „Alejem Semjonyčem", ale nevím proč.

Divadlo zahájili „Filatkou a Miroškou". Filatka (Baklušin) byl
vskutku znamenitý. Sehrál svou úlohu s podivuhodnou výrazností.
Bylo viděti, že se vmyslil do každé věty, že promyslil každý svůj
pohyb. Každému obyčejnému slovu, každému posunu svému uměl dodati
smyslu a významu, a sice úplně v souhlase s povahou celé úlohy.
Připojte k oné snaživosti, k onomu prostudování ještě
podivuhodnou, nelíčenou veselost, prostotu, neumělkovanost, a
sami, kdybyste viděli Baklušina, dojista byste souhlasili, že je
to pravý, rozený herec s velikým nadáním. Filatku jsem vídal
nejednou v Moskevském a Petrohradském divadle a tvrdím zcela
určitě, že herci v hlavních městech, kteří hráli Filatku, hráli
oba hůře než Baklušin. U porovnání s ním byli to známí z románů
„venkované", ale ne praví sedláci. Bylo na nich viděti snahu
představovati mužíka.

Baklušina mimo to pobouzelo soupeření. Bylo všem známo, že ve
druhém kuse úlohu Kedrila bude hráti trestanec Pocejkin, herec,
jehož všichni, nevím proč, pokládali za schopnějšího, lepšího než
Baklušin, a Baklušin si to bral k srdci jako dítě. Kolikrát jen
přišel za těch posledních dnů ke mně a vyléval své city! Dvě
hodiny do představení lomcovala jím horečka. Když se všechno
smálo a ze zástupu volali na něho: „Dobře, Baklušine! je to
chlapík!" celý jeho obličej zářil štěstím, pravé nadšení třpytilo
se v jeho očích. Výstup, kdy se celuje s Miroškou, při čemž ho
Filatka vybízí, aby se napřed utřel a sám si také útírá ústa,
vypadl směšně až k poválení. Všechno se smíchy chytalo za boky.

Ale pro mne bylo nejzajímavějším pozorovati diváky; tu s nich
spadla veškerá upjatost. Oddávali se své zábavě beze všech
ohledů. Pochvalné výkřiky ozývaly se čím dál, tím častěji. Tu
jeden šťuchne souseda a ve chvatu se s ním sdílí o své dojmy,
aniž by se staral, ba aniž by snad viděl, kdo stojí vedle něho;
druhý se při jakémsi směšném výstupu obrací náhle celý unešen ke
shromáždění, honem je všechny přelétne očima, jako by je vyzýval,
aby se smáli, máše rukou a hned se zase dychtivě obrací k
jevišti. Třetí si dokonce mlaskne jazykem, luskne prsty, a nemůže
klidně postáti na místě; ale poněvadž nemůže učiniti kroku,
přestupuje pouze s nohy na nohu. Na sklonku frašky všeobecná
veselá nálada dostoupila nejvyššího stupně. Ničeho nenadsazuju.
Představte si trestnici, okovy, ztrátu svobody, dlouhá smutná
léta v budoucnosti, život jednotvárný, jako vodní kapky za
pošmourného, podzimního dne, a náhle všem těm uhněteným a
uvězněným dovolili na hodinku svobodně se pohnouti, pobaviti se,
zapomenouti těžký sen, uspořádati celé divadlo, a k tomu ještě
jak uspořádati! K hrdosti a ku podivu celému městu, — tu se
podívejte, jací chlapíci jsme my trestanci!

Zajímalo je ovšem všechno, na příklad obleky. Veliké potěšení jim
působilo viděti na příklad nějakého Vaňka Otpětého nebo
Necvětajeva, nebo Baklušina docela v jiném obleku, než v jakém je
po tolik už let vídají každého dne. „Vždyť je také trestanec,
právě takový trestanec jako my, okovy na něm řinčí, a hle tu
vystupuje nyní v kabátě, v kulatém klobouce, v plášti, zrovna
jako člověk občanského stavu! Vousy si přidělal, vlasy. Hle,
šáteček červený vytáhl z kapsy, ovívá se, představuje pána, jako
by opravdu sám byl pán." A všichni jsou u vytržení. „Dobročinný
statkář" vystoupil na jeviště v adjutantské uniformě, ovšem
hrozně staré, s epoletami, ve vojenské čapce s kokardou a
způsobil neobyčejný efekt. O tu úlohu se hlásili dva kandidáti a
— věříte-li? — oba jako maličké děti hrozně se spolu znesvářili o
to, kdo má hráti; oba by se byli rádi ukázali v důstojnické
uniformě se šňůrami! Do sporu se musili vložiti ostatní herci a
ti většinou hlasů rozhodli, aby se úloha svěřila Necvětajevu, ne
snad proto, že by byl statnější a hezčí než druhý a takovým
způsobem by se spíše podobal k pánovi, nýbrž proto, že Necvětajev
namluvil všem, že přijde na jeviště se španělkou, bude jí
pošvihovati, po zemi rýsovati, jako pravý bárin a nejprvnější
švihák, čeho by Vaňka Otpětý nikterak nedokázal, protože pravých
pánů jaktěživ neviděl.

A vskutku Necvětajev, jakmile vystoupil se svou paní před
obecenstvo, nepřestával bystře a rychle tenounkou, rákosovou
hůlkou, kterou si někde vypůjčil, črtati po zemi, maje bezpochyby
za to, že jest to příznakem nejvyšší zpanštělosti,
nejdokonalejšího šviháctví a elegantnosti. Bezpochyby se mu někdy
za dětských let, když jako bosonohý klučík náležel k panské
čeledi, přihodilo, že viděl vkusně oděného bárina s hůlkou, a že
byl okouzlen tím, jak dovedně si uměl jí pohrávati; dojem ten
vtiskl se na vždy a nezhladitelně v jeho paměť, tak že nyní, když
je mu již třicet pět let, připamatoval si všechno, jak to tehdáž
bylo, aby tím úplně unesl a okouzlil celou káznici. Necvětajev
byl tak zahloubán do svého jednání, že nepohlížel nikam a na
nikoho, ba i mluvil se spuštěnýma očima a neustále pozoroval svou
španělku a její konec.

„Dobročinná statkářka" byla také ve svém způsobu nad míru
pozoruhodna. Vystoupila ve starých, obnošených tylových šatech,
jež vyhlížely jako pravý hadr, s holýma rukama a holým krkem, se
strašně nabělenou a naruměněnou tváří, v nočním bavlněném čepci,
zavázaném pod bradou, se slunečníkem v jedné ruce a v druhé s
vějířem z omalovaného papíru, jímž se neustále ovívala. Výbuch
smíchu přivítal paničku; však ani panička sama se neudržela a
několikrát se dala do smíchu. Představoval ji trestanec Ivanov.
Sirotkin, převlečený za děvče, byl velmi hezký. Zpěvy také šly
dobře. Slovem fraška skončila k nejúplnějšímu a všeobecnému
uspokojení. Kritiky nebylo a nemohlo ani býti.

Sehráli znova ouverturu „Síně moje síně", a znova se zdvihla
opona. Počínal Kedril. Kedril je cosi na způsob Dona Juana; aspoň
pána i sluhu čerti na konci kusu vezmou do pekla. Dávalo se celé
jednání, ale byl to patrně jen úryvek; počátek a konec ztratili.
Nemělo to ani smyslu ani rozumu. Děj se odehrává v Rusku kdesi v
zájezdní hospodě. Hospodský uvádí do pokoje pána v plášti a
kulatém, zmačkaném klobouce. Za ním kráčí jeho sluha Kedril s
cestovním vakem a do modrého papíru zaobalenou slepicí. Kedril má
na sobě kožich a lokajskou čepici. On právě jest žroutem. Hraje
ho trestanec Pocejkin, soupeř Baklušina; bárina hraje týž Ivanov,
který hrál v prvním kuse dobročinnou statkářku. Hospodský,
Necvětajev, upozorňuje hosty, že se v pokoji zjevují čerti a
zmizejí. Pán, zamračený a starostlivý, bručí pro sebe, že to už
dávno ví a poručí Kedrilovi, aby rozložil věci na své místo a
přichystal večeři. Kedril je zbabělec a žrout. Zaslechnuv o
čertech, bledne a třese se jako list. Utekl by, ale bojí se pána.
A mimo to se mu chce jíst. Je smyslný, hloupý, chytrý dle svého
způsobu, zbabělý, šidí pána při každém kroku, ale zároveň se ho
bojí. Jest to pozoruhodný typ služebníka, v němž se jaksi nejasně
a z daleka shledávají črty Leporella, a vskutku znamenitě
nakreslený.

Pocejkin má rozhodné nadání a dle mého soudu jest ještě lepším
hercem než Baklušin. Rozumí se, když jsem se druhého dne setkal s
Baklušinem, nevyzradil jsem mu svého mínění úplně; byl bych ho
tím velice zarmoutil. Trestanec, jenž hrál pána, sehrál svou
úlohu také ne špatně. Nesmysly mluvil hrozné, že se v nich nikdo
nevyznal; ale dikce byla pravidelná, smělá, posuny vhodné. Pokud
je Kedril zaměstnán cestovním vakem, pán přechází v myšlénkách po
jevišti a oznamuje obecenstvu, že dnešního večera skončí jeho
putování. Kedril zvědavě naslouchá, ušklíbá se, mluví pro sebe, a
rozesmává každým slovem diváky. Pána mu není líto; ale slyšel
něco o čertech; rád by zvěděl, co to je vlastně, a proto se
vpouští do řeci a vyptává se. Pán mu na konec oznamuje, že se
kdysi v jakési nouzi obrátil k pomoci pekla a čerti mu pomohli z
bídy; ale dnes že končí lhůta a možná, že si dnes podle úmluvy
přijdou pro jeho duši.

Kedril dostává pořádný strach. Ale pán neztrácí mysli a káže mu,
aby přichystal večeři. Zaslechnuv o večeři, Kedril okřeje,
rozbalí slepici, vyndává víno a při tom potají sám uštípne kousek
slepice a okusí jí. Obecenstvo se chechtá. V tom zavrznou dvéře,
vítr zarachotí okenicemi; Kedril se zatřese a ve spěchu, skoro
nevědomky, strčí do úst ohromný kus slepice, tak že ho nemůže
spolknouti. Opět smích, „Připraveno?" volá pán, přecházeje po
světnici. „Hned, milostpane — už vám prostírám," — mluví Kedril,
sedne sám ke stolu a spokojeně se pustí do pánovy večeře.
Obecenstvu se patrně líbí chytrost a úskočnost sluhova, jakož i
to, že pán je napálen. Sluší vyznati, že si Pocejkin vpravdě
zasloužil pochvaly. Slova: „Hned milostpane — už vám prostírám,"
pronesl výtečně. Sednuv ke stolu, počíná hltavě jísti a při tom
se třese při každém kroku pánově, aby tento nezpozoroval, co
vyvádí; jakmile se pán obrátí na místě, honem se schovává pod
stůl a táhne s sebou slepici. Konečně ukojil svůj první hlad;
nutno postarati se též o pána.

„Kedrile, bude-li to?" křičí pán. — „Hotovo!" směle odpovídá
Kedril, povšimnuv si, že pánovi nezbude skoro nic. Na talíři leží
skutečně jen jediná slepičí noha. Pán, zamračený a zamyšlený, nic
nepozoruje, sedá ke stolu, a Kedril s ubrouskem stoupne si za
jeho stolici. Každé slovo, každý posuněk, každý úšklebek Kedrila,
když obrácen k obecenstvu, kývá na hlupáka pána, provází
nezdržitelný smích diváků. Sotva že se však pán chce dáti do
jídla, zjeví se čerti. Tu již nelze ničeho pochopiti, a sami
čerti se zjevují jaksi příliš nelidsky: v postranní kulise se
rozevrou dvéře, v nich se zjeví cosi bíle zahaleného a místo
hlavy to má lucernu se svíčkou; druhé strašidlo také s lucernou
na hlavě, drží v rukou kosu. Proč jsou tu lucerny, proč kosa,
proč čerti v bílém rouše? toho si nikdo nedovede vysvětliti.
Ostatně nikdo o tom nepřemýšlí. Tak to bezpochyby musí býti.

Pán se dosti zmužile obrací k čertům a volá na ně, že je
připraven, aby si ho vzali. Ale Kedril je bázlivý, jako zajíc;
vleze pod stůl, ale přese všechen svůj strach nezapomene sebrati
se stolu láhev. Čerti na okamžik zmizejí; Kedril vyleze z pod
stolu. Ale sotva se pán chce pustit opět do slepice, vrazí znovu
do světnice tři čerti, chopí se pána od zadu a odnášejí ho do
pekla. „Kedrile, zachraň mne!" volá bárin. Ale Kedril má jiné
starosti. Stáhl tentokrát pod stůl láhev, talíř, ba i chléb.

Nyní je tedy sám; čerti jsou pryč, pán také. Kedril vylézá,
ohlíží se a úsměv ozáří jeho obličej. Šibalsky přimhouří oči,
sedne si na pánovo místo a kývaje na obecenstvo, mluví
pološeptem:

„Nu, teď jsem sám..., bez pána!..." Všichni se smějí tomu, že je
bez pána; ale Kedril ještě dodává pološeptem, důvěrně se obraceje
k obecenstvu a čím dál, tím veseleji mžouraje očima: „Bárina
čerti vzali!..."

Nadšení posluchačů nezná mezí! Kromě toho, že čerti vzali bárina,
bylo to tak vysloveno, s takovým šibalstvím, s takým posměšně
slavnostním posuňkem, že vskutku nebylo možná netleskati. Ale
nedlouho trvá štěstí Kedrilovo. Sotva že se uchopil láhve, nalil
si do sklenice a chtěl píti, vrátí se znenadání čerti, přikradou
se po špičkách od zadu a chňap ho za boky. Kedril křičí z celého
hrdla; ze strachu se bojí obrátiti se. Brániti se také nemůže,
máť v rukou láhev a sklenici, s nimiž se nijak nemůže rozloučiti.
Rozevřev hrůzou ústa, sedí asi půl minuty s očima vyvalenýma na
obecenstvo a s takovým komickým výrazem zbabělého zděšení, že by
mohl býti znamenitým modelem pro obraz. Konečně ho zdvihnou a
odnášejí; on láhev nevypouští, kláti nohama a křičí, křičí. Jeho
křik ozývá se ještě za kulisami. Ale opona padá a všichni se
smějou, všichni jsou u vytržení... Orkestr spustil kamarinskou.*)

Začínají pomaloučku, sotva slyšno, ale motiv vzrůstá, tempo se
zrychluje, ozývají se bujné nárazy kotníků o dno balalajky... To
je kamarinská v plném svém vzmachu a opravdu by neškodilo, kdyby
ji Glinka uslyšel třebas náhodou u nás v káznici. Počíná se
pantomima s průvodem hudby. Kamarinská neumlká prodlením celé
pantomimy. Scéna představuje vnitřek jizby. Na jevišti je mlynář
a jeho žena. Mlynář v jednom koutě spravuje náčiní, ve druhém
koutě žena přede len. Ženu hraje Sirotkin, mlynáře Necvětajev.

Připomínám, že naše dekorace jsou nad míru chudé. I v tomto, i v
předcházejícím kuse, i v ostatních doplňujete více vlastní
fantasií, než vidíte očima. Na místo zadní stěny je rozepjat
jakýsi koberec nebo čabraka; se strany jakási roztrhaná španělská
stěna. Levá strana není vůbec zastavena, tak že jest viděti náry.
Ale diváci nejsou choulostiví a jsou ochotni doplniti svojí
fantasií skutečnost, tím více, že trestanci jsou u věci té velmi
schopni. „Řečeno zahrada, tedy pokládej za zahradu; komnata —
tedy komnata; chatrč — tedy chatrč, všechno jedno, a dlouhých
okolků dělat netřeba."

Sirotkin v obleku mladé ženy je velmi hezký. Mezi posluchači
ozvalo se polohlasitě několik poklon. Mlynář

*) Píseň o kamarinském mužíku, při níž se tančí nejoblíbenější
národní tanec ruský „trepak".

končí svou práci, bere čepici, vezme bič, přistoupí k ženě a
vysvětluje jí posuňky, že musí odejiti, a jestli že žena za jeho
nepřítomnosti přijme, něčí návštěvu, tedy... a ukazuje na bič.
Žena poslouchá a kývá hlavou. S tím bičem jest bezpochyby už
dobře známa; rádať se mladá žínka zatoulá. Muž odchází. Sotva muž
vystrčí paty, žena za ním hrozí pěstí. Však hle, někdo klepe;
dvéře se otevrou a přichází soused, také mlynář, sedlák to v
kaftaně a s dlouhou bradou. V rukou drží dárek: červený šátek.
Žínka se usmívá; ale sotva že ji soused chce objati, opět se ozve
klepání na dvéře. Kam se podíti? Honem ho schová pod stůl a sama
se chopí opět vřetene.

Přichází druhý zbožňovatel: je to vojenský písař v uniformě. Až
dosud byla pantomima bezúhonná, gesta byla úplně pravidelná. Bylo
zrovna ku podivu, hleděl-li člověk na ty improvizované herce a
samoděk mu napadlo: jak mnoho sil a schopností hyne u nás v Rusku
někdy skoro zcela nadarmo, v nevolnosti a v nouzi! Ale trestanec,
jenž představoval písaře, býval bezpochyby kdysi ve venkovském
nebo nějakém domácím divadle a domníval se, že naši herci,
všichni bez výjimky, nerozumějí svým úlohám a nechodí tak, jak se
má choditi po jevišti. I začal choditi tak, jak si prý
vykračovali za starodávna na jevištích klassičtí hrdinové: učiní
dlouhý krok a prve, než pohne druhou nohou, náhle stane, ohne
nazpět celé tělo, hlavu, hrdě se ohlédne kolem a — vykročí druhou
nohou. Byla-li taková chůze směšna při klassických hrdinách, jest
při vojenském písaři v komickém výstupu ještě směšnější. Ale naše
obecenstvo se domnívalo, že je to tak bezpochyby nutno, a dlouhé
kroky čahouna písaře přijalo jako hotové faktum bez jakékoli
zvláštní kritiky.

Sotva že písař došel do prostředka jeviště, ozvalo se opět
klepání; hospodyně je poznovu v úzkostech. Kam má podíti písaře?
Do truhly, je na štěstí otevřena. Písař vleze do truhly a žínka
ho přivře víkem. Tentokrát se objeví host zvláštní, také
zamilovaný a zvláštního druhu. Je to bramín a sice v kostýmu.
Nezdržitelný smích zabouří v obecenstvu. Bramína hraje trestanec
Koškin a hraje ho výborné. Má bramínskou postavu. Gesty
vysvětluje veškeru hloubku své lásky. Zdvihá ruce k nebesům, pak
je tiskne k prsům, k srdci. Ale sotva se mu podařilo projeviti
svou něžnost, ozve se silný náraz o dvéře. Podle toho nárazu je
viděti, že je to hospodář. Poděšená žena neví co počít, bramín
lítá sem tam jako ztřeštěný a prosí, aby ho schovala. Ve spěchu
ho žínka postaví za skříň a sama, zapomínajíc, že má otevříti,
vrhne se ke svému předivu a přede, přede, neslyšíc bouchání svého
muže, z leknutí souká nit, kterou nedrží mezi prsty, a vrtí
vřetenem, jež zapomněla zdvihnouti se země. Sirotkin znázornil
velmi pěkně a zdařile toto leknutí.

Ale hospodář vyrazí dvéře kopnutím a s bičem v ruce přistupuje k
ženě. Zpozorovalť všechno, neboť stál na stráži a zrovna jí
ukazuje na prstech, že jsou u ní schováni tři. Mezi tím hledá
schované. Nejprve najde souseda a vyprovodí ho štulci ze
světnice. Písař dostal strach a chtěl uprchnout, zdvihl hlavou
víko a tím se prozradil. Hospodář ho šlehá bičem a zamilovaný
písař poskakuje tentokrát už zcela neklassicky. Zbývá bramín;
hospodář ho dlouho hledá, konečně ho nalézá v koutě za skříní,
zdvořile se mu uklání a za bradu ho vytáhne na prostředek
jeviště. Bramín se pokouší o obranu, křičí: „Zlořečený,
zlořečený!" jediná to slova, promluvená v pantomimě, ale muž
neposlouchá a jen ho uctívá po svém. Žena vidouc, že řada
přichází nyní na ni, hodí přízí, vřetenem a utíká ze světnice;
čepec letí na zem, trestanci se chechtají. Alej, nehledě na mne,
trhá mne za ruku a křičí: „Koukej! bramín, bramín!" a nemůže se
zdržeti smíchu. Opona padá. Začíná druhé jednání...

Ale nebudu popisovati všechny výjevy. Byla ještě dvě nebo tři
jednání. Všechna byla směšná a nelíčeně veselá. Jestliže si je
nesložili trestanci sami, tedy vložili do každého z nich aspoň
něco svého. Skoro každý herec improvizoval, takže při
následujících představeních jeden a týž herec hrál tutéž úlohu
vždy trochu jinak. Poslední pantomima rázu fantastického
zakončila se baletem. Pochovávali nebožtíka. Bramín se značným
počtem služebníků provádí nad rakví různá zaklínání, ale nic
nepomáhá. Konečně se ozve hlas: „Slunce zapadá!" nebožtík obživne
a, všechni se dávají radostí do tance. Bramín tancuje spolu s
nebožtíkem a sice tancuje zcela zvláštním způsobem, po bramínsky.
Tím se končí představení pro dnešní večer. Zítra počne znova.

Naši všichni se rozcházejí veselí, spokojeni, chválí herce,
děkují poddůstojníku. Sporů není slyšeti. Všickni jsou jaksi
nezvykle spokojeni, skoro jako by byli šťastni, a usínají ne jako
obyčejně, nýbrž skoro s klidnou myslí — a přec příčina tak
nepatrná! Avšak není to jen představa mé fantasie. Je to pravda,
jistá pravda. Jen trochu dovolili těm ubohým lidem jíti podle
svého, pobaviti se po lidsky, stráviti třebas jen hodinku
způsobem ne trestaneckým — a již se člověk mravně změnil, třebas
také jen na několik minut...

Však hle již hluboká noc. Trhnu sebou a náhodou procitnu.
Stařeček stále ještě se modlí na peci a bude se modliti až do
svitání. Alej klidně spí vedle mne. Pamatuju se, že když už
usínal, ještě se smál, rozmlouvaje s bratřími o divadle. Vzhlížím
nyní nevolky na jeho klidný, dětský obličej. Ponenáhlu si všechno
uvádím na paměť: poslední den, svátky, celý tento měsíc... V
uleknutí zdvihám hlavu a rozhlížím se po svých spících soudruzích
ve chvějícím se, matném osvětlení tenké erární svíčky. Hledím na
jich ubohé tváře, na jejich chudobná lože, na veškeru tu
nesnesitelnou nuzotu a bídu, dívám se upřeněji a zdá se mi,
jakobych chtěl sám sebe přesvědčiti, že to všechno není
pokračování škaredého snu, nýbrž skutečná pravda.

Je to vskutku pravda. Hle, ozvalo se kdesi zastenání; tam kdosi
těžce pohodil rukou a zazvonil řetězem. Jiný sebou trhl ze spaní
a počal mluviti; a dědeček na peci modlí se za všechny
„pravoslavné křesťany" a je slyšeti jeho odměřené, tiché, táhlé
„Hospodi Ježíši Kriste, smiluj se nad námi! ..."

„Vždyt tu nejsem navždy, vždyť jen na několik let!" pomyslím si a
opět skláním hlavu na podušku.

ČÁST DRUHÁ.

I.

Nemocnice.

Brzy po svátcích jsem se rozstonal a odebral jsem se do naší
vojenské nemocnice. Stála o samotě asi půl versty od pevnosti.
Byla to dlouhá přízemní budova, obarvená na žluto. V létě, když
se konaly opravy, padlo na ni veliké množství okru. Na ohromném
dvoře nemocnice byly umístěny různé hospodářské budovy, domy pro
lékaře a ostatní potřebná stavení. Ve hlavní budově byly pouze
pokoje pro nemocné. Pokojů bylo mnoho, ale pro trestance byly
vyhrazeny pouze dva, jež bývaly vždycky plny, zvláště v létě, tak
že bývalo nutno posouvati postele blíže k sobě. Naše nemocniční
pokoje naplňovaly se „nešťastným lidem" všelikého druhu. Chodili
sem naši trestanci, přicházeli rozliční vojáci, nacházející se ve
vyšetřování, uvěznění na různých hlavních strážích, odsouzení i
neodsouzení a taktéž osoby, jež měly býti deportovány dále;
přicházeli sem též z „polepšovací roty", zvláštního to ústavu, do
kteréhož byli posýláni provinilí a málo spolehliví vojáci od
praporů, aby se tam polepšili a odkudž se po dvou a více letech
vraceli takými darebáky, že těžko bylo najiti jim podobných.

Trestanci, kteří se roznemohli, hlásili se obyčejně ráno jako
nemocní poddůstojníkovi. Ihned je zapisovali do knihy a s onou
knihou posýlali nemocného v průvodu vojenské stráže do vojenského
lazaretu. Tam lékař nejprve prohlédl všechny nemocné ze všech
vojenských oddílů, jež byly posádkou v pevnosti, a koho shledal
opravdu nemocným, toho zapsal do nemocniční knihy. Mne si
poznamenali v knize a po jedné hodině, když se naši všichni už
odebrali z káznice, na odpolední práci, šel jsem do nemocnice.
Nemocný trestanec bral si s sebou obyčejně co mohl peněz, chleba,
protože toho dne nemohl již počítati na nemocniční porci,
malinkou dýmku a měšec s tabákem, křemenem a hubkou. Tyto
poslední věci se pozorně uschovávaly do bot. Já vstupoval do
ohrady nemocnice nikoli bez jisté zvědavosti na tuto novou, mně
ještě nepovědomou variaci našeho trestaneckého života.

Den byl teplý, pošmourný a smutný, jeden z těch dní, kdy podobné
ústavy, jako nemocnice, nabývají zvláštního pedantského,
tesklivého a kyselého rázu. Vešli jsme s průvodčím do přijímacího
pokoje, kde stály dvě měděné vany a kde už čekali dva nemocní
vojáci, nacházející se ve vyšetřování, také v průvodu stráží.
Přišel ranhojič, lenivě a pánovitě nás prohlédl a ještě lenivěji
odešel podat o nás zprávu lékaři, jenž měl den. Tento se objevil
brzy; prohlédl nás, při čemž se k nám choval velmi laskavě a
vydal nám „nemocniční lístky", na nichž byla zaznamenána naše
jména. Další popis nemoci, předepsání léků, stravy a ostatní bylo
zůstaveno tomu z ordinujících lékařů, jenž spravoval trestanecké
pokoje.

Slýchal jsem už dříve, že se trestanci nemohou nachváliti svých
lékařů. „Otcův netřeba," odpovídali na mé otázky, když jsem se
ubíral do nemocnice. Zatím jsme se převlékli. Šaty a prádlo, v
němž jsme přišli, nám vzali a oblékli nás v prádlo nemocniční,
mimo to nám vydali dlouhé punčochy, pantofle, noční čepice a
tlusté soukenné župany hnědé barvy, jež měly za podšívku něco
prostředního mezi režným plátnem a jakousi náplastí. Jedním
slovem — župan byl v nejvyšší míře špinavý; ale ocenil jsem jej
úplně teprve na místě.

Pak nás uvedli do trestaneckých pokojů, jež byly umístěny na
samém konci hrozně dlouhé chodby, vysoké a čisté. Vnější čistota
byla všude velmi uspokojivá; vše, co na první pohled padalo do
očí, jen se lesklo. Ostatně snad se mně to jen zdálo u porovnání
s naší trestnicí. Dva obžalovaní šli do pokoje nalevo, já
napravo. U dveří, zamknutých železnou závorou, stál na stráži
voják s ručnicí, vedle něho výpomocný strážník. Mladší
poddůstojník od stráže při nemocnici poručil, aby mne vpustili do
pokoje a já se octnul v dlouhé a úzké světnici, podél jejíž
delších stěn stály po obou stranách postele, celkem asi dvacet
dvě, z nichž tři nebo čtyři nebyly ještě obsazeny. Postele byly
dřevěné, omalované zelenou barvou, příliš dobře známé všem a
každému u nás na Rusi, tytéž postele, jež z jakéhosi předurčení
nikterak nemohou býti bez stínek. Bylo mně vykázáno místo v koutě
po té straně, kde byla okna.

Jak jsem již pravil, byli zde i naši trestanci z káznice. Někteří
z nich mne již znali aneb mne aspoň vídali dříve. O mnoho více
bylo však obžalovaných a z „polepšovací roty". Těžce nemocných,
t. j. takových, kteří nevstávali z postele, nebylo mnoho. Druzí,
lehce nemocní nebo pozdravující se, bud seděli na postelích, nebo
se procházeli po světnici, v níž mezi dvěma řadami postelí
zůstávalo ještě svobodného místa dosti k procházce. V pokoji byl
neobyčejně dusný nemocniční zápach, Vzduch byl nasycen různými
nepříjemnými výpary a vůněmi léků, nehledě na to, že skoro celý
den v koutě se topila kamna.

Má postel byla potažena pruhovanou povlakou. Sňal jsem ji. Pod
povlakou se ukázala soukenná pokrývka, podšitá režným plátnem, a
hrubé prádlo příliš pochybné čistoty. Vedle postele stál stolek,
na němž byl džbánek a cínová miska. Vše to pro lepší dojem bylo
pokryto malinkým ručníkem, jenž mně byl vydán. Níže měl stolek
ještě poličku; tam stavěli ti, kdož pili čaj, čajníky, džbány s
kvasem a podobné; ale těch, kdo pili čaj, bylo mezi nemocnými
velmi málo. Dýmky a měšce na tabák, jež měl s sebou skoro každý,
nevyjímaje ani souchotináře, schovávaly se pod postel. Lékař a
druzí představení nikdy se tam skoro nedívali, a stalo-li se, že
zastihli někoho s dýmkou, dělali, jako by neviděli. Ostatně i
nemocní byli skoro vždy opatrni a chodili kouřit ke kamnům. Leda
už v noci že kouřili přímo na postelích. Ale v noci nikdo pokoje
neobcházel, vyjma leda důstojníka, jenž velel stráži při
nemocnici.

Do té doby jsem nikdy neležel v žádné nemocnici; všechno kolem
mne bylo tedy pro mne zcela novo. Zpozoroval jsem, že budím
jakousi zvědavost. O mně již slyšeli a prohlíželi si mne zcela
nenuceně, ba i s odstínem jisté vynikajičnosti, jako se dívají ve
školách na nováčka, nebo v úřadech na člověka, jenž přišel s
nějakou žádostí. Napravo ode mne ležel jakýsi písař, jenž byl ve
vyšetřování; byl nezákonným synem jistého setníka ve výslužbě.
Byl vyšetřován pro padělání peněz a ležel už rok v nemocnici,
ačkoli mu, tuším, pranic nescházelo, ale on tvrdil lékařům, že má
aneurismus. Dosáhl svého cíle: káznice a tělesný trest ho minuly
a po roce byl odeslán do T....ka, kde měl býti chován v nějaké
nemocnici. Byl to silný, ramenatý mladý člověk, starý dvacet osm
let, veliký šibal a zběhlý v zákonech, daleko ne hloupý,
neobyčejně smělý v řeči a sebevědomý, do nemoci ješitný a
opravdově přesvědčivší samého sebe, že je nejpoctivějším a
nejspravedlivějším člověkem na světě, že nemá na sobě ani viny
nijaké, a toto přesvědčení mu zůstalo na vždy.

On se dal první se mnou do řeči, zvědavě se mne počal vyptávati a
dosti podrobně mne poučil o vnějších pořádcích nemocnice, a
rozumí se, že mně především oznámil, že je synem setníkovým.
Velice by si byl přál, aby ho pokládali za šlechtice, aneb aspoň
za „blahorodého". Hned po něm přistoupil ke mně jeden nemocný z
„polepšovací roty" a počal mne ubezpečovati, že znával mnohé z
dřívějších šlechtických vězňů, a jmenoval mně je jménem a
patronymikem. Byl to už šedivý voják; na tváři měl napsáno, že co
mluví, je samá lež. Zvali ho Čekunov. Patrně se ke mně lichotil,
domnívaje se bezpochyby, že mám peníze. Zpozorovav u mne papírový
balíček s čajem a cukrem, nabídl mně ihned své služby; že mi
opatří čajník a zavaří čaj. Mně slíbil M...cký, že mně čajník
pošle zítra z trestnice po některém trestanci, kteří chodili do
nemocnice na práci. Ale Čekunov přece dosáhl svého. Vypůjčil si
jakýsi kotlíček, ba i číšku, svařil vodu, zavařil čaj, slovem
sloužil mně neobyčejně horlivě, čímž zavdal ihned jednomu z
nemocných příčinu k několika jedovatým poznámkám na svůj účet.
Tento nemocný byl souchotinář, ležel naproti mně, jmenoval se
Usťjancev; byl to voják ve vyšetřování, týž, jenž dostal strach
před trestem, vypil sklenici kořalky, do níž nasypal mnoho
šňupavého tabáku a tím si uhnal souchotiny; mluvil jsem již o něm
dříve kdesi. Až dosud ležel mlčky, těžce dýchal, a upřeně a vážně
mne pozoroval, sleduje s nelibostí jednání Čekunova. Neobyčejná,
zlostná opravdovost dodávala jeho nelibosti jakéhosi zvláštního
komického odstínu. Konečně se nezdržel.

„Vida otroka! našel si pána!" promluvil s přestávkami a
zadychujícím se od slabosti hlasem. Trávil už poslední dny svého
života.

Čekunov se uraženě obrátil k němu.

„Kdo je otrok?" zvolal, pohlížeje s opovržením na Usťjanceva.

„Tys otrok!" odpověděl tento takovým sebevědomým hlasem, jako by
měl plné právo kárati Čekunova, ano jako by byl postaven k němu
schválně za tím účelem.

„Já že jsem otrok?"

„Ano, ty. Poslouchejte, dobří lidé, on nevěří! Diví se!"

„A co je tobě do toho! Vidíš, že sám on je jako bez rukou. Není
zvyklý žíti bez služebníka, toť víme. Proč bych neposloužil, ty
huňatotlamý blázne!"

„Kdo že je huňatotlamý?"

„Tys huňatotlamý."

„Já že jsem huňatotlamý?"

„Ano, ty!"

„A ty jsi krasavec? Sám máš hubu jako vraní vejce... jsem-li já
huňatotlamý."

„Ovšem že huňatotlamý! Vidíš, že tě Pánbůh srazil, ležel bych
tedy a umíral. Ale ne, také si musí omočit!

Nu, což jsi si omočil?"

„Což! Ne, já se raději pokloním před botou než před láptěm. Můj
otec se neklaněl a mně také zapověděl. Já... já..."

Chtěl pokračovat, ale strašně se rozkašlal na několik minut,
plivaje při tom krev. Brzy studený, seslabující pot vystoupil na
jeho úzkém čele. Kašel mu překážel, sic by byl stále mluvil; bylo
mu viděti na očích, jak se mu chtělo hádati se; ale nemaje k tomu
moci, máchal jen rukou, tak že Čekunov na něho konečně zapomněl.

Cítil jsem, že hněv souchotinářův je namířen spíše na mne než na
Čekunova. Proto, že mně Čekunov chtěl posloužiti a tím si
vydělati kopějku, nikoho by nenapadlo na něho se horšiti aneb
pohlížeti na něho s opovržením. Každý chápal, že to dělá pouze
pro peníze. V těch věcech prostý lid není vůbec tak choulostiv a
ostře dovede rozeznávati okolnosti. Usťjancevu jsem se nelíbil
vlastně já, nelíbil se mu můj čaj a to, že i v okovech zůstávám
jako by bárinem, že se nemohu obejíti bez obsluhy, ačkoli jsem
nikoho nežádal a ani si nepřál nikoho k obsluze. Vskutku vždycky
jsem si přál vykonávati všechno sám, a zejména to bylo mým
přáním, aby si nikdo ani mysliti nemohl, že jsem člověk,
vyhýbající se práci, rozněžený, že si hraju na pána. Ba v tom
částečně záležela moje ctižádost, když už je tak o tom řeč.

Avšak — opravdu nechápu, jak se to vždy přihodilo — nikdy jsem
nemohl odříci různým posluhovačům a přisluhovačům, kteří se mně
sami vnucovali a na konec mne úplně ovládali, takže oni vlastně
byli mými pány a já jejich sluhou; dle zevnějšku vyplývalo jaksi
samo sebou, že jsem opravdu bárin, že se nemohu obejíti bez
obsluhy a že tedy žiju po pansku. To bylo pro mne ovšem velice
mrzuté. Ale Usťjancev byl souchotivý, popudlivý člověk. Ostatní
nemocní zůstávali na pohled lhostejnými, ano i s jistým odstínem
hrdosti. Pamatuju se, že všichni byli zaujati jednou zvláštní
okolností: z rozhovorů mezi trestanci jsem seznal, že k nám
přivedou toho večera jistého trestance, nalézajícího se ve
vyšetřování, jenž v tu chvíli právě běhá ulicí.
Trestanciočekávali nováčka s veškerou zvědavostí. Tvrdilo se
ostatně, že trest bude lehký — všeho jen pět set prutů.

Ponenáhlu jsem se rozhlédl kolem sebe. Nakolik jsem mohl
pozorovati, opravdově nemocní měli zde nejvíce kurděje a oční
nemoci — byly to místní nemoci onoho kraje. Takových bylo v
pokoji několik osob. Ostatní z opravdově nemocných měli zimnice,
různé vředy a choroby prsní. Zde nebylo tak, jako v jiných
místnostech v nemocnici: zde byly pohromadě všechny nemoci, i
venerické. Pravil jsem opravdově nemocní, protože tu bylo též
několik osob, jež přišly jen tak, bez všeliké nemoci odpočinout
si. Lékaři vpouštěli ochotně i takové z milosrdenství, zvláště
když bylo mnoho svobodných postelí. Život na hlavní strážnici a v
trestnicích zdál se u porovnání s nemocnicí tak bídným, že mnozí
trestanci s radostí přicházeli si poležet, nehledě na zatchlý
vzduch a zavřený pokoj. Byli i někteří zvláštní milovníci ležení
a vůbec lazaretního živobytí; nejvíce jich bylo z „polepšovací
roty".

Zvědavě jsem pozoroval své nové soudruhy, ale pamatuju se, že
obzvláštní zvědavost tehdy už ve mně vzbudil jeden již umírající,
pocházející z naší trestnice, také souchotinář a také už trávící
poslední své dny; ležel ob jednu postel od Usťjanceva a tedy
skoro naproti mně. Jmenoval se Michajlov; ještě přede dvěma
nedělema jsem ho viděl v káznici. Byl už dávno churav, a dávno
již měl jíti do nemocnice; ale on se přemáhal s jakousi
tvrdošijnou, zcela zbytečnou trpělivostí, dodával si mysli, až
teprv o svátcích odešel do nemocnice, aby po třech nedělích
skonal strašnou tuberkulosou; člověk jako by byl shořel.
Překvapila mne nyní jeho strašně pozměněná tvář, — tvář, kterou
jsem spatřil mezi prvními po svém vkročení do káznice; padla mně
tehdá jaksi do očí.

Vedle něho ležel jakýsi voják z polepšovací roty, starý člověk
již, strašně nečistotný, až se to hnusilo... Ale nemohu
vypočítávati všechny nemocné... Vzpomněl jsem si nyní na onoho
starce jen proto, že způsobil na mne tehda také jistý dojem a v
jedné minutě mně vnukl dosti úplné ponětí o některých
zvláštnostech trestaneckého oddělení v nemocnici. Onen stařec měl
tehda, jak se pamatuju, velmi silnou rýmu. Neustále kýchal, a
celý týden potom kýchal i ze spaní, a sice jako když střílí, pět
i šest kýchnutí za sebou, při čemž pravidelně po každé odříkával:
„Bože můj, zač jsi mne to jen potrestal!"

V onu chvíli seděl na posteli a lačně si cpal do nosu tabák z
papírového kornoutku, aby se silněji a lépe prokýchal. Kýchal do
bavlněného, vlastního, kostkováného šátku, jenž byl už stokrát
prán a skoro úplně vybledl; při tom se jeho malinký nos jaksi
zvláště pokaždé svraštil, dělaly se na něm drobné, nesčíslné
vrásky a ukázaly se zbytky starých, zčernalých zubů, spolu s
červenými, posliněnými dásněmi. Když se dosti nakýchal, rozestřel
ihned šátek a pozorně si prohlížel hlen, jehož se v něm
nashromáždilo hojnost a počal jej stírati svým hnědým komisním
županem, takže veškeren hlen zůstal na županě a šátek zůstal
leda. trochu vlhký. Tak to prováděl celý týden. Toto pečlivé,
lakotné šetření svého vlastního šátku na účet komisního županu
nebudilo v ostatních nemocných pražádný odpor, ačkoli se mohlo
státi, že některý z nich příště bude nucen obléknouti právě tento
župan. Ale náš prostý lid není choulostivý a bývá nedůvtipný až
ku podivu. Já se celý otřásl v tu chvíli a počal jsem si s
ošklivostí a zvědavostí bezděčně prohlížeti župan, jejž jsem
právě byl oblékl. Tu mne teprv napadlo, že už dlouho budil mou
pozornost svým silným zápachem. Ohřál se již na mně za tu dobu a
páchnul čím dál, tím více různými léky, náplastmi a jak se mně
zdálo, jakýmsi hnisem, což nebylo nic divného, neboť od
nepamětných dob měli jej skoro neustále na sobě různí nemocní.
Možná, že jeho plátěnou podšívku na zádech prali někdy; ale
určitě to tvrditi nemohu. Ale nyní byla ona podšívka prosycena
všemi možnými nepříjemnými moky, obkladky, vyřinulou vodou z
prořezaných pryskýřů a pod. Mimo to do trestnického oddělení
přicházeli velmi často lidé s rozsekanými zády, kteří právě
proběhli ulicí. Takové trestance léčili obklady a proto župan,
jenž se oblékal přímo na mokrou košili, musel tím nezbytně
trpěti; a všechno to na něm zůstávalo.

Proto po celou dobu mého vězení, celých těch několik let, kdykoli
se mně přihodilo, že jsem býval v nemocnici (a býval jsem tam
často), pokaždé jsem oblékal župan s bázlivou nedůvěrou.
Obzvláště se mně nelíbily veliké a znamenitě vypasené vši, jež se
někdy nalézaly v oněch županech. Trestanci je s rozkoší zabíjeli,
tak že když pod tlustým, neohrabaným trestancovým nehtem prasklo
někdy zabité zvířátko, bylo možno i dle tváře lovcovy souditi o
stupni té rozkoše, kterou mu to způsobilo. Také velice u nás
neměli rádi stínky a stávalo se, že se někdy všichni nemocní z
celého pokoje sebrali a hubili je za dlouhých, nudných zimních
večerů.

Ačkoli tedy v nemocnici, vyjma těžký zápach, na zevnějšek všechno
bylo dle možnosti čisto, vnitřní, tak říkaje podšívkovou čistotou
nepříliš se u nás honosili. Nemocní k tomu přivykli a skoro se
domnívali, že to tak musí býti; mimo to i sám pořádek v nemocnici
nenutkal k obzvláštní čistotě. Ale o pořádku tom promluvím
později...

Sotva že mně Čekunov podal čaj, mimochodem řečeno upravený z
nemocniční vody, kterou přinášeli do pokoje jednou na celý den, a
jež se v našem vzduchu jaksi rychle kazila, otevřely se jaksi
hlučně dvéře a v průvodu sesílené vojenské stráže byl přiveden
voják, jenž byl právě proběhl ulicí. Bylo to poprvé, co jsem
viděl člověka právě potrestaného. Později je přiváděli často,
některé i přinášeli, byli-li příliš těžce potrestáni, a pokaždé
to působilo velikou zábavu nemocným. Vítali u nás takového
člověka obyčejně s nápadně přísným výrazem obličeje a s jakousi
skoro trochu přepjatou vážností. Ostatně uvítání záviselo z části
od stupně velikosti zločinu a následovně též od velikosti trestu.
Velmi silně sbitý a podle reputace veliký zločinec, těšil se
větší vážnosti a větší pozornosti, než nějaký uprchlý novobranec,
jako na příklad ten, jehož přivedli nyní. Ale ani v tom, ani v
onom případě neprojevovalo se ani zvláštního politování, ani
jakékoliv obzvlášť rozčilující poznámky. Mlčky pomáhali
nešťastnému a ošetřovali ho, zejména když se nemohl obejíti bez
cizí pomoci. Ranhojiči věděli už sami, že odevzdávají sbitého do
zkušených a dovedných rukou. Pomoc záležela obyčejně v častých a
nezbytných změnách namočeného do studené vody prostěradla nebo
košile, kterou kladli na rozsekaná záda, zvláště když potrestaný
sám už neměl síly, aby dbal o sebe, pak v obratném vytahování
třísek z ran, neboť třísky z polámaných o záda prutů často se
zadírají do zad. Tato poslední operace bývá nemocnému obyčejně
velmi nepříjemná.

Ale vůbec vždycky mne naplňovalo podivením, s jak neobyčejnou
pevností snášejí potrestaní bolest. Mnoho jsem jich viděl,
některé až příliš sbité, a skoro ani jeden z nich nezastenal! Jen
tvář, jako by se celá změnila, zbledne; oči planou; pohled je
nepokojný, roztržitý, rty se třesou, takže ubohý schválně je
někdy přidržuje zuby, že je rozkouše až do krve.

Přivedený voják byl hoch asi dvacetitříletý, pevného, svalovitého
těla, příjemné tváře, vysoký, štíhlý, snědé pleti. Jeho záda byla
ostatně pořádně sesekána. Shora až po pás celé jeho tělo bylo
obnaženo; přes ramena měl přehozené mokré prostěradlo, následkem
čehož se třásl na všech údech, jako by měl zimnici, a asi
půldruhé hodiny přecházel sem tam po světnici. Vzhlížel jsem do
jeho tváře. Zdálo se, že o ničem nepřemýšlí v tu chvíli, hleděl
podivně a divoce zběžným pohledem, jemuž patrně bylo za těžko,
aby se pozorněji upjal na něco. Zdálo se mně, že upřel pohled na
můj čaj. Čaj byl horký; pára se valila z číšky a ubožákovi bylo
zima, chvěl se, že až jektal zuby. Nabídl jsem mu, aby vypil čaj.
Hbitě a mlčky se obrátil ke mne, vzal číšku, vypil ji stoje a bez
cukru, při čemž velice chvátal a jaksi zvláštně se snažil, aby
nemusel hleděti na mne. Když všechno vypil, mlčky postavil číšku
a nekývnuv mně ani hlavou, začal opět choditi po komnatě sem a
tam. Neměl ovšem pomyšlení na slova a na kývání. Co pak se týče
trestanců, všichni se z počátku jaksi vyhýbali všelikým řečem s
potrestaným novobrancem; naopak, když mu napřed pomohli, sami
jako by se potom snažili vůbec si ho nevšímati, snad že mu chtěli
dopřáti co nejvíc pokoje a nezlobiti ho nijakými dalšími otázkami
a nijakým litováním, s čímž zdá se, byl on zcela spokojen.

Zatím se setmělo, rozžehli noční svítilnu. Někteří trestanci se
vytasili se svými vlastními svícny, celkem však ne mnozí. Konečně
po večerní návštěvě lékařově přišel poddůstojník od stráže,
spočítal všechny nemocné a zavřeli pokoj, do něhož přinesli dříve
noční džber... K svému ustrnutí jsem zvěděl, že tento džber zde
zůstane celou noc, ačkoli se záchod nacházel hned na chodbě,
všeho dva kroky ode dveří. Ale byl tu již zaveden takový pořádek.
Ve dne trestance vypouštěli ještě z pokoje, ovšem ne více než na
jednu minutu; v noci však za žádnou podmínkou. Trestanecké
oddělení v nemocnici nebylo podobno k obyčejným pokojům a nemocný
trestanec snášel svůj trest i za nemoci. Kdo první zavedl takový
pořádek, nevím; jen tolik vím, že pořádku v tom vlastně nebylo
nijakého a nikdy že se veškerá zbytečnost formalistiky nejevila
patrněji, než na příklad v tomto případě. Ovšem že pořádek ten
nebyl zaveden od lékařů. Opakuju, že se trestanci nemohli
nachváliti svých lékařů, pokládali je za otce, ctili je. Každý si
byl vědom jejich laskavosti, každý od nich uslyšel dobré
slovíčko; a trestanec, všemi zavržený, vážil si toho, protože
viděl nelíčenost a upřímnost tohoto dobrého slova a této
laskavosti.

Lékaři se mohli bez nich obejíti; nikomu by se nemusili
zodpovídati, kdyby se chovali jinak, to jest hruběji a
necitelněji; byli tedy dobrými z pravé lidumilnosti. Oni dobře
ovšem chápali, že nemocný, ať je si kdokoliv, trestanec anebo ne,
má na příklad právě tak potřebí svěžího vzduchu, jako každý jiný
nemocný, třeba sebe výše postavený. Nemocní z druhých pokojů,
když se na příklad uzdravovali, mohli se svobodně procházeti po
chodbách, důkladněji se pohybovati, dýchati vzduch ne tak
otrávený, jako vzduch v nemocničních pokojích, zatchlý a vždycky
nezbytně nasycený dusnými výpary. Strašno a hnusno si představiti
nyní, v jaké míře se musil otráviti tento již otrávený vzduch v
noci u nás, když přinesli onen džber, za teplé temperatury v
pokoji a za jistých nemocí, při nichž se nelze obejíti bez
záchodu!

Řekl-li jsem, že trestanec i za nemoci snášel svůj trest,
nepředpokládal jsem ovšem a nepředpokládám, že takový pořádek byl
zaveden schválně jen pro potrestání. Rozumí se, že by to byla s
mé strany nesmyslná pomluva. Nemocné není proč trestati. Děje-li
se tak přece, rozumí se samo sebou, že nějaká přísná, strohá
nutnost přinutila představenstvo k opatření tak škodnému ve svých
následcích. Nuže která pak? Ale to je právě to mrzuté, že se
ničím jiným nedá ani dosti málo vysvětliti nezbytnost onoho
opatření, a mimo to i mnohých jiných opatření, tak velice
nepochopitelných, že nejen vysvětliti je, nýbrž ani tušiti jich
vysvětlení není možná. Čím tedy vysvětliti takovou zbytečnou
přísnost? Inu tím, že trestanec může přijíti do nemocnice,
schválně se dělaje nemocným, může oklamati lékaře, v noci vyjde
ná záchod a použiv tmy, prchne!

Dokazovati vážně veškeru pošetilost takového rozsuzování je skoro
nemožno. Kam uprchne? jak uprchne? v čem uprchne? Za dne je
pouštějí po jednom; totéž mohlo by se díti i v noci. U dveří
stojí stráže s nabitou puškou. Záchod je doslovně vzdálen dva
kroky od vojáka, stojícího na stráži; ale přes to ho provází
ještě výpomocný strážník a nespouští s něho očí po celou dobu Tam
je pouze jedno okno, v zimě v letě s dvojími rámy a železnou
mřiží. Pod oknem pak na dvoře, u samých oken trestaneckého
oddělení, také chodí po celou noc stráže. Aby mohl člověk ujíti
oknem, musil by vyraziti rám a mříž. Kdož mu to dovolí!

Ale dejme tomu, že zabije napřed výpomocného strážníka tak, že
tento ani nehlesne a nikdo ničeho neuslyší. Ale připustíme-li i
tuto bláhovost, vždyť přece bude musit vylomiti okno a mříž.
Všimněte si ještě toho, že zde hned vedle stráže spí nemocniční
hlídači a o deset kroků dále u dveří druhého trestaneckého pokoje
stojí druhý voják s ručnicí, vedle něho druhý výpomocný strážník
a druzí hlídači. A kam uteče v zimě člověk v punčochách a
pantoflích, v nemocničněm županě a noční čepici? Je-li však tomu
tak a je-li tak málo nebezpečí (to jest ve skutečnosti rozhodně
nijaké), nač takové vážné obtěžování nemocných, trávících snad
poslední dni a hodiny svého života, nemocných, jimž je svěží
vzduch ještě nutnější, nežli zdravým? Nač? Toho jsem nikdy nemohl
pochopiti...

Když jsem se však už jednou otázal „nač?" a promluvil jsem o tom,
nemohu se zdržeti, abych si nepřipomněl ještě jednu pochybnost,
jež se po tolik let vznášela přede mnou ve způsobě
nejzáhadnějšího fakta, na kteréž jsem také nijakým způsobem
nemohl nalézti odpovědi. Nemohu se zdržeti, abych o tom nepronesl
aspoň několik slov, prve než přistoupím k pokračování u svém
líčení. Míním okovy, od nichž nevysvobodí odsouzeného trestance
nijaká nemoc. I souchotináři umírali před mýma očima v okovech. A
při tom všichni k tomu přivykli, všichni to pokládali za něco
hotového, neodvratného. Sotva se asi kdo nad tím zamyslil, když
ani z lékařů nikomu nepřišlo na mysl, aby za všechna ta léta
aspoň jednou se přimluvili u velitelství, aby dovolilo sňati
okovy těžce nemocnému trestanci, zejména souchotináři. Ovšem
okovy samy o sobě nejsou ještě Bůh ví jaká obtíž. Vážívají od
osmi do dvanácti liber. Nositi deset liber není pro zdravého
člověka obtížno. Tvrdilo se mně ostatně, že od pout po několika
letech začínají prý nohy schnouti. Nevím, je-li to pravda, ačkoli
trochu možnosti v tom jest. Břímě, třebas i neveliké, třebas jen
deseti liber, připjaté k noze na vždy, přec jen nepřirozeně
zvětšuje tíži nohy a může za dlouhou dobu způsobiti jistý
škodlivý následek...

Ale dejme tomu, že zdravému je to jedno. Možno-li tvrditi totéž o
nemocném? Dejme tomu, že je to jedno též obyčejnému nemocnému.
Ale bude to jedno těžce nemocným, bude to jedno — opakuju —
souchotinářům, jimž i tak schnou ruce a nohy, takže každé stéblo
se jim stává těžkým? Opravdu, kdyby lékařská správa vymohla
úlevu, třebas jenom souchotinářům, již to by bylo skutečným
avelikým dobrodiním. Ovšem, namítne někdo, že trestanec je zlosyn
a není hoden dobrodiní; ale sluší-li se zdvojnásobovati trest
tomu, jehož i tak se již dotekl prst boží? Ostatně nelze ani
věřiti, že by se to dělo jen pro potrestání. Vždyť souchotináře i
soudní rozsudky osvobozují od tělesného trestu. Následovně i tu
se skrývá nějaké tajemné, důležité opatření ve způsobě spásné
opatrnosti. Jaké však? nelze pochopiti.

Vždyť není přece možná se obávati, že by souchotinář utekl. Komu
by to přišlo do hlavy, zvláště hledí-li se na jistý stupeň
rozvoje choroby? Tvářiti se souchotinářem, podvésti lékaře s tím
úmyslem, aby člověku bylo možno prchnouti, je nemožno. Není to
nemoc takového druhu; na první pohled se pozná. A pak: což
připínají člověku pouta na nohy jen proto, aby neuprchl, aneb aby
mu překážely v útěku? Dokonce ne. Okovy jsou příznakem pohany,
zostuzení, jsou obtíž fysická i mravní. Tak aspoň se za to má. V
útěku nikdy nikomu nemohou překážeti. Nejnedovednější,
nejneobratnější trestanec dovede je bez velkého namáhání velmi
brzy přepilovati aneb kamenem urazili nýty, jež je spojují. Pouta
na nohách rozhodně ničemu nezabrání; je-li tomu však tak, jsou-li
odsouzenému trestanci ustanoveny jen pro potrestání, ptám se
poznovu, má-li umírající býti trestán ?

Právě nyní, co píšu tyto řádky, jasně si vzpomínám na jednoho
umírajícího souchotináře, na téhož Michajlova, jenž ležel skoro
naproti mně nedaleko od Usťjanceva, a jenž — jak se pamatuju,
zemřel čtvrtého dne po mém příchodu do nemocnice. Snad jsem se
dal do řeči o souchotinářích, že znova ve mně vznikají tytéž
dojmy a tytéž myšlénky, jež mně tehdáž přišly do hlavy za
příležitosti oné smrti. Samého Michajlova jsem ostatně málo znal.
Byl to ještě velmi mladý člověk, asi dvacetpět let starý, nic
víc, vysoký, útlý a velmi příjemného zevnějšku. Bydlel ve
zvláštním oddělení, a byl ku podivu mlčeliv, vždy jaksi tiše,
jaksi klidně truchliv. On zrovna sechl v káznici. Tak aspoň se
potom o něm vyjadřovali trestanci, mezi nimiž zanechal po sobě
dobrou památku. Vzpomínám si pouze? že měl překrásné oči, a věru
nevím, proč se na něho tak jasně pamatuju.

Zemřel ve tři hodiny odpoledne za mrazivého, jasného dne.
Pamatuju se, jak slunce zrovna probodávalo pevnými, kosými
paprsky zelená, lehce zamrzlá skla v oknech našeho pokoje. Celý
proud jich lil se na nešťastného. Skonal bez paměti a těžce,
dlouho umíral, několik hodin po sobě. Už z rána oči jeho přestaly
poznávati osoby, jež k němu přistupovaly. Chtěli mu nějak
uleviti, viděli, že je mu velice těžko; dýchal obtížně, hluboce,
s chrapotem; prsa jeho se vysoko dmula, jako by mu bylo vzduchu
málo. Shodil se sebe pokryvku, všechny šaty a konečně počal se
sebe trhati košili: i ta se mu zdála těžkou. Pomohli mu a sňali s
něho košili. Strašno bylo se dívati na to dlouhatánské tělo s
vyschlýma do kosti nohama a rukama, se zapadlým životem, se
vzedmutýma prsoma, s žebry zřetelně vystupujícími, jako na
kostře. Na celém těle jeho zůstal pouze dřevěný křížek s
ladonkou*) na krku a pouta, jimiž zdá se že by mohl nyní provléci
vyschlou nohu. Pul hodiny před jeho smrtí všichni u nás jaksi
ztichli, počali rozmlouvati div ne pošeptmu. Kdo chodil, stoupal
nohou, že nebylo slyšeti. Rozmlouvali mezi sebou málo a to o
věcech vedlejších, zřídka jen vzhlédali na umírajícího, jenž
chraptěl pořad víc a více. Konečně bloudící a nepevnou rukou
namakal na prsou svoji ladonku a počal ji se sebe strhovati, jako
by i ta mu byla na obtíž, jako by mu překážela, tlačila ho.
Sundali mu i ladonku. Za deset minut skonal.

Zaklepali do dveří na strážníka, oznámili mu. Přišel hlídač, tupě
vzhlédl na umrlce a odebral se k ranhojiči. Ranhojič, člověk
mladý a dobrý, trochu přes příliš starostlivý o svůj celkem dosti
příjemný zevnějšek, přibyl rychle; spěšnými kroky, stoupaje
hřmotně po ztichlém pokoji, přistoupil k nebožtíkovi a s jakýmsi
zvláště smělým, jako by

*) Plátěnný váček, v němž bývá zašita modlitbička neb jiný
posvátný předmět.

pro takový případ schválně vymyšleným vzezřením, vzal ho za
tepnu, omakal ji, pohodil rukou a odešel. Ihned se odebrali na
strážnici podat zprávu. Trestanec byl důležitý, ze zvláštního
oddělení; i tu bylo třeba zvláštních obřadů, měl-li býti uznán za
mrtvého.

Zatím, co se čekalo na stráž, kdosi z trestanců podal tichým
hlasem návrh, že by neškodilo zatlačiti nebožtíkovi oči. Druhý ho
pozorně vyslechl, mlčky přistoupil k umrlci a zatlačil mu oči.
Spatřiv křížek, ležící podle něho na podušce, vzal jej, podíval
se naň a mlčky opět jej vložil Michajlovu na krk; vložil jej na
krk a poznamenal se křížem. Mrtvola zatím tuhla; světelný paprsek
hrál na ní; ústa byla polo otevřená; dvě řady bílých, mladých
zubů leskly se pod tenkými, k dásním přilíplými rty. Konečně
vešel poddůstojník od stráže s tesákem po boku a přilbicí na
hlavě, za ním dva hlídači. Čím dál, tím kráčel pomaleji a s
podivením pozoroval zatichlé a se všech stran přísně se na něho
dívající trestance. Když přišel na krok k nebožtíkovi, stanul
jako přimražený, jako by se byl čeho lekl. Úplně obnažený,
vyschlý trup v okovech ho překvapil; náhle odepjal přezku, sňal
přílbici, čeho neměl vlastně zapotřebí, a široce se poznamenal
křížem. Byla to přísná, šedivá tvář starého vojáka. Pamatuju se,
že v tutéž chvíli stál vedle Čekunov, také už šedivý stařec. Po
celou dobu pohlížel mlčky a upjatě ve tvář poddůstojníkovu,
hleděl přímo na ni a s jakousi podivnou pozorností sledoval každý
její pohyb. Ale oči jejich se setkaly a Čekunovu se náhle zachvěl
dolní ret. Zkřivil jaksi podivně ústa, takže zasvitly jeho zuby,
a spěšně, jako by nechtě, kývnuv poddůstojníkovi na nebožtíka,
prohodil:

„Vždyť také měl matku!" a odešel pryč.

Pamatuju se, ta slova zrovna jako by byla mnou projela... a proč
je pronesl a jak mu přišla do hlavy? Však hle mrtvolu počali
zdvihati; zdvihli ji spolu s ložem; sláma zachrastěla a za
všeobecného ticha okovy hlasitě zazvonily o podlahu... Nazdvihli
je. Mrtvolu odnesli. Najednou se dali všichni hlasitě do řeči.
Bylo slyšeti, jak poddůstojník už na chodbě posýlal kohosi pro
kováře. Bylo zapotřebí sňati pouta s mrtvoly...

Ale odchýlil jsem se od věci...

II.

Nemocnice.

(Pokračování.)

Lékaři obcházeli pokoje po ránu; před jedenáctou přišli k nám
všichni společně, provázejíce hlavního lékaře; asi o půldruhé
hodiny dříve navštěvoval pokoj náš ordinator. V tu dobu byl
ordinatorem u nás jistý mladý lékař, velmi zběhlý, laskavý,
přívětivý, jehož měli trestanci velmi rádi a jemuž vytýkali pouze
jednu vadu: „Je příliš pokorný." A vskutku byl jaksi nehovorný,
skoro jako by se před námi ostýchal, div se nečervenal, měnil
dietu skoro na první požádání nemocných a zdá se skoro, že byl
ochoten předpisovati jim i léky dle jich prosby. Jinak to byl
řádný, mladý muž. Sluší uznati, že se mnoho lékařů na Rusi teši
lásce a vážnosti prostého lidu, a jest to, pokud jsem já
pozoroval, skutečná pravda.

Vím, že se má slova budou zdáti paradoxem, zejména vzpomeneme-li
si na všeobecnou nedůvěru všeho ruského prostého lidu k umění
lékařskému a k „zámořským" lékům. A opravdu prostý člověk, trpící
sebe těžší nemocí, bude se po několik let za sebou léčiti raději
u selské báby zaříkavačky, anebo svými domácími, prostonárodními
léky (jimiž vůbec nesluší opovrhovati), než aby šel k lékaři,
nebo si lehl do nemocnice. Ale kromě toho, že při tom spolupůsobí
neobyčejně důležitá okolnost, jež se nikterak nevztahuje k
medicíně, totiž všeobecná nedůvěra veškerého prostého lidu ke
všemu, co nese na sobě pečeť něčeho administrativního,
formelního: je lid zastrašen a předpojat proti nemocnicím různými
postrachy, pověstmi, nezřídka pošetilými, ale časem skutečně
odůvodněnými. Nejvíce však ho straší německé pořádky v
nemocnicích, cizí tváře kolkolem po celé trvání nemoci, přísnost
v jídle, pověsti o neúprosné bezohlednosti ranhojičův a lékařův,
o pitvání a kuchání mrtvol a pod. Mimo to — rozumuje lid — léčiti
ho budou páni, neboť lékaři jsou přec jen také páni.

Avšak po bližším seznámení se s lékaři (ač ne bez výjimky, nýbrž
z větší části) všechny ty strachy mizejí velmi rychle, což dle
mého mínění sluší přičísti na účet čestnosti našich lékařů,
zejména mladých. Větší jich část umí si zasloužiti úctu, ba i
lásku prostého člověka. Aspoň já píšu o tom, co jsem sám viděl a
zakusil nejednou a na mnoha místech, a nemám příčiny, abych se
domníval, že se v jiných místech příliš často jedná jinak. V
některých zákoutích lékaři pravda berou úplatky, silně těží ze
svých nemocnic, nemocných si skoro ani nevšímají, ba zapomínají
úplně své umění lékařské. Bývá to skutečně; ale ja mluvím o
většině, či, lépe řečeno, o tom duchu, tom směru, který panuje
nyní, za našich dnů v medicíně. Onino však zrádcové svého
povolání, vlci ve stádě ovcí, ať si uvádějí cokoli k svému
ospravedlnění, ať se jakkoli vymlouvají, na příklad na svět je
obklopující, jenž i je vlákal do svého kruhu, vždycky budou
vinni, zvlášť jestliže při tom pozbyli i lásky k člověčenstvu. A
láska k člověku, laskavost, bratrský soucit s nemocným jsou mu
někdy potřebnější než léky.

Je na čase, abychom si přestali apaticky stýskati na okolnosti,
že nás zahubily. Jest ovšem pravda, že okolnosti mnoho v nás
pohubí, ale přece ne všechno, a často leckterý chytrý a obratný
podvodník velmi dovedně zahaluje a ospravedlňuje vlivem těchto
okolností nejen svou slabost, nýbrž nezřídka zrovna i podlost,
zvláště když umí pěkně mluvit a psáti. Ale opětně jsem se
odchýlil od věci; chtěl jsem jen říci, že prostý lid nedůvěřuje a
chová se nepříznivě spíš k úřední stránce medicíny, a ne k
lékařům. Jakmile se opravdu přesvědčí, jací jsou to lidé, ztrácí
rychle mnohé ze svých předpojatostí. Ostatní zařízení našich
nemocnic neodpovídá dosud ve mnohém vzhledě duchu našeho lidu,
příčí se posud svými pořádky obyčejům našeho prostého člověka a
není s to, aby si zjednalo úplně důvěry a vážnosti lidu. Tak se
mně aspoň zdá na základě některých mých vlastních dojmů.

Náš ordinator se obyčejně zastavoval u každého nemocného, vážně a
velmi pozorně ho prohlížel a se ho vyptával, předpisoval léky a
dietu. Leckdy i sám pozoroval, že nemocnému neschází pranic; ale
protože si trestanec přišel odpočinout od práce, anebo si přišel
poležet na matraci místo na holých deskách a při tom přec jen v
teplé světnici a ne ve vlhké strážnici, kde jsou v malé místnosti
zavřeny celé tlupy bledých a vyzáblých trestanců, nacházejících
se ve vyšetřování — (tito obžalovaní jsou u nás skoro vždy, po
celé Rusi, bledí a vyzáblí, důkaz to, že se jim vede hůř a
duševní stav jejich že jest vždycky těžší, než trestanců
odsouzených) — proto jim náš ordinator klidně zapisoval nějakou
febris catarrhalis a nechával je ležet třebas celou neděli. Té
febris catarrhalis všichni se u nás smáli. Věděli velmi dobře, že
jest to po oboustranném souhlase mezi lékařem a nemocným přijatá
u nás formule pro naznačení líčené nemoci; „píchání do zásoby",
jak sami trestanci překládali febris catarrhalis.

Někdy nemocný zneužíval dobrosrdečnosti lékařovy a zůstával
ležeti dotud, pokud ho nevyhnali mocí. Tu stálo za to, dívati se
na našeho ordinatora; on jako by se styděl přímo říci nemocnému,
aby se uzdravoval a honem už požádal, aby byl vypuštěn z
nemocnice, ačkoli měl úplné právo, jednoduše beze všech rozhovorů
a laskavostí prohlásiti ho za zdravého poznámkou v nemocničním
lístku sanat. est. Z počátku činil narážky, potom jako by ho
prosil: „Snad by byl čas už; vždyť už jsi zdráv skoro, tady v
pokoji je těsno" a podobným způsobem tak dlouho, až se nemocný
sám zastyděl a požádal, aby byl propuštěn z nemocnice.

Vrchní lékař, ač byl soucitný a čestný člověk (jeho také měli
nemocní velmi rádi), byl přece nepoměrně přísnější a rozhodnější,
než ordinator, po případe projevoval i bezohlednou přísnost,
začež ho u nás jaksi zvláště ctili. Přicházel v průvodu všech
lékařů z nemocnice po ordinatorovi, také prohlížel každého
zvlášť, zvláště se zastavoval u těžce nemocných, vždycky jim uměl
povědíti dobré, potěšující, někdy i srdečné slovo a vůbec působil
dobrý dojem. Ty, kteří přišli s „pícháním do zásoby", nikdy
nekáral ze lži a nevyháněl je; ale když nemocný zneužíval jeho
dobroty, tu ho jednoduše prohlašoval za zdravého: „Nu co,
přítelíčku; poležel jsi si dost, odpočinul si, táhni, všechno má
svůj konec."

Takovou svéhlavost jevili obyčejně buď ti. kteří byli líni na
práci, zvláště za pracovní letní doby, aneb trestanci,
nacházející se ve vyšetřování, které čekal tělesný trest.
Pamatuju se, jak proti jednomu takovému bylo užito zvláštní
přísnosti, ba až bezcitnosti, jen aby ho přiměli k opuštění
nemocnice. Přišel s nemocí oční. Měl červené oči a stýskal si, že
ho silně píchá v očích. Léčili ho bankami, pijavkami, stříkali mu
do očí jakousi žíravou tekutinu a pod., ale nemoc neodchází, oči
se mu nečistí. Lékaři se pomalu dovtípili, že nemoc jeho je
líčená; zánět je stále nepatrný, nehorší se, ale také se nelepší,
je stále ve stejném stavu; případ tedy podezřelý.

Trestanci všichni dávno už věděli, že se nemocný přetvařuje a
lékaře klame, ačkoli sám on se k tomu nepřiznával. Byl to mladý
hoch, dosti hezký, ale působil na nás na všechny jakýsi
nepříjemný dojem; byl upjatý, podezřívavý, zamračený, s nikým
nemluví, hledí zpod obrví, všech se straní, jako by všechny měl v
podezření. Pamatuju se, že někteří se dokonce obávali, aby
nevyvedl něco. Byl vojákem, dopustil se značné krádeže, byl
usvědčen a čekalo ho tisíc ran pruty a trestanecká rota. Někteří
odsouzení, aby protáhli co nejvíc vykonání trestu, odhodlávají
se, jak jsem již připomenul, k různým výstřednostem: bodne nožem
v samý předvečer trestu některého představeného nebo i svého
soudruha ve vězení, započne nové vyšetřování, vykonání trestu se
protáhne ještě na dva měsíce a tím dosáhl svého cíle. Na tom mu
nezáleží, že za dva měsíce bude potrestán dvakrát nebo třikrát
přísněji; jen když se nyní zbaví hrozného okamžiku aspoň na
několik dní, ať už se potom děje cokoliv; tak hrozně klesají na
mysli někteří z oněch nešťastníků. Někteří u nás si už šeptali,
aby se měli před ním na pozoru; může se státi, že zavraždí v noci
někoho. Ostatně jen se to říkalo, ale zvláštních nějakých
opatření nečinili, ba ani ti, jejichž postele se nacházely hned
vedle něho. Takto viděli, že si v noci tře oči vápnem z omítky a
ještě něčím jiným, aby k ránu opět byly červené.

Konečně mu vrchní lékař pohrozil průvlakou. Při tvrdošíjné oční
nemoci, jež trvá dlouho, a když se již všechny lékařské
prostředky okázaly marnými, odhodlávají se lékaři, aby zachránili
zrak, k silnému a trapnému prostředku: vloží nemocnému průvlaku,
jako koni. Ale ubohý ani tu si nedal říci, aby si pospíšil s
uzdravením. Jaká to musila býti tvrdošíjná povaha! Anebo byl až
příliš bázlivý. Vždyť průvlaka působila bolest, ač menší, než
pruty, ale přece strašnou. Nemocnému seberou rukou vzadu na krku
kůži, co se jí dá sebrati, proříznou nožem vše to, co se dalo
sebrati, z čehož vzniká široká a dlouhá rána po celém týle, a
provlékají onou ranou plátěnnou tkanici dosti širokou, na palec;
potom každodenně v určitou hodinu tkanici onu v ráně popotahují,
Čímž jako by ji znova rozříznuli, aby rána stále hnisala a
nehojila se. Ubožák snášel tvrdošijně — ovšem s hroznými mukami —
i tuto trýzeň po několik dní, až se konečně prohlásil za
uzdraveného. Jeho oči zahojily se za jediný den úplně, a když se
mu zahojil i krk, odebral se na hlavní stráž, aby si
následujícího dne došel pro svých tisíc ran.

Ovšem minuta před potrestáním je těžká, tak těžká, že snad se
prohřešuju, nazývám-li strach z ní malomyslností a zbabělostí.
Musí to býti těžké, když se lidé vydávají dvojnásobnému a
trojnásobnému trestu, jen aby nebyl vykonán ihned. Zmínil jsem se
ostatně i o takových trestancích, kteří sami se hlásili co možná
nejdříve, aby byli propuštěni z nemocnice, ačkoli se jim záda
ještě nezahojila po prvním výprasku, a sice proto, aby proběhali
ulicí, kolikrát jim ještě zbývalo, a tím si odbyli nadobro trest.

Doba strávená ve vyšetřování při hlavní stráži jest pro každého
ovšem nepoměrně horší než káznice.

Ale kromě rozdílu v temperamentech hraje v odhodlanosti a
srdnatosti některých trestanců velikou úlohu dávné přivyknutí k
ranám a trestům. Mnohokráte tělesně trestaný člověk stává se
jaksi pevnějším na duchu i na zádech a pohlíží konečně na trest
skepticky, skoro jako na maličké nepohodlí a již se ho nebojí.

Celkem je to pravda. Jeden náš trestanec ze zvláštního oddělení,
pokřtěný Kalmyk, Alexandr či Alexandra, jak ho u nás jmenovali,
podivný člověk, úskočný, srdnatý a zároveň velice dobrosrdečný,
vypravoval mně, jak si odběhal své čtyry tisíce ran, vypravoval
se smíchem a žerty, ale ihned se opravdově zapřísahal, že kdyby
od dětinství, od nejútlejšího, prvního svého mládí nebyl vyrostl
pod důtkami, od nichž doslovně po celou dobu jeho života v ordě
nescházely jizvy s jeho zad, nesnesl by za nic na světě oněch
čtyr tisíc ran. Povídaje to jako by blahořečil svému vychování
pomocí důtek. „Mne bili za všechno, Alexandře Petroviči,"
vypravoval mně kdysi, sedě na mé posteli pod večer, nežli se
rozsvěcovalo, „za všechno, ať bylo cokoliv, bili mne patnáct let
za sebou, a sice od toho samého dne, co se dovedu pamatovati,
každý den několikrát; nebil mne jen kdo nechtěl; takže jsem
konečně úplně přivykl."

Jak se dostal na vojnu, nevím; nepamatuju se; ostatně, možná, že
to vypravoval; byl to věčný běhoun a tulák. Pamatuju se jen na
jeho vypravování, jak ho pojal hrozný strach, když ho odsoudili
ke čtyřem tisícům za zavraždění velitele. „Věděl jsem, že budu
trestán přísně a že snad nevyváznu zpod holí živ; a ačkoliv jsem
přivykl důtkám, přec jen čtyři tisíce ran prutem není žert; k
tomu všichni představení byli na mne rozzlobeni! Věděl jsem,
jistě jsem věděl, že mně to neprojde, že to nevydržím; nevyváznu
zpod prutů. Napadlo mně nejprve, že se dám pokřtiti; myslím si,
snad mně odpustí, a ačkoli mně naši hned tehda povídali, že z
toho nebude nic, že neodpustí, jen si myslím: přec to zkusím,
přec jen jim bude více líto pokřtěného.

Vskutku mne pokřtili a při svatém křtu mne nazvali Alexandrem; nu
a pruty přec jen zůstaly pruty; kdyby mně jednu ránu odpustili;
až mně toho bylo líto. I myslím si pro sebe: Počkejte, já vás
všechny do opravdy napálím. A co byste rekl, Alexandře Petroviči,
vskutku jsem je napálil ! Uměl jsem neobyčejné dobře stavěti se
mrtvým, to jest ne aby docela mrtvým, ale tak, jako by ihned duše
měla vyletěti z těla. Přivedli mne; procházím první tisícku: pálí
to, křičím; procházím druhou, nu myslím si, konec můj nastává,
rozum ze mne vytloukli, nohy poklesají; já bác sebou o zem: oči
mně pomrtvěly, obličej zesinal, nedýšu, u úst pěna. Přišel lékař:
Hned — povídá — dokoná. Odnesli mne do nemocnice a já hned
obživnul. Tak mne potom ještě dvakrát vyvedli; a zlobili se,
hrozně se na mne zlobili, ale já je ještě dvakrát napálil; třetí
tisícku samotnou jsem prošel a omdlel jsem; ale když jsem
procházel čtvrtou, tu každá rána jako když nožem do srdce bodne,
každá rána vydala za tři rány, tak mne silně bili! Rozvzteklili
se na mne. Ta poslední škaredá tisícka (aby do ní!...) vydala za
tři první, a kdybych nebyl umřel před samým koncem (všeho zbývalo
ještě dvě stě ran), byli by mne do smrti zabili. Ale já jsem se
nedal; opět jsem je napálil a opět jsem padl jako mrtvý. Opět mně
uvěřili, a kterak neuvěřit, lékař věří! Tak že tedy při dvou
posledních stech, ačkoli potom švihali ze vší zlosti, tak bili,
že jindy dva tisíce jsou lehčí, přece, tu máte! nezabili mne. A
proč mne nezabili? Jen proto, že jsem od dětinství rostl pod
důtkami; proto jsem živ až podnes. Och dostal jsem to bití za
svého věku!" dodal na konci vypravování, jako by ve smutných
myšlénkách, jako by se snažil vzpomenouti a spočísti, kolikrát
byl bit.

„Ale kde pak," dodal, přerušiv okamžité mlčení, „člověk to
nespočítá, kolikrát mne bili; a jak pak by bylo možno spočítati!
Není ani tak velikého čísla." Při tom pohlédl na mne a rozesmál
se, ale tak dobrosrdečně, že jsem se nemohl sám zdržeti, abych se
neusmál za odpověď. ,,Věříte-li, Alexandře Petroviči, i nyní,
když se mně v noci zdá něco, tedy vždycky jen, že mne bijou;
jiných snů ani nemívám."

On opravdu často křičíval v noci a sice křičíval z celého hrdla,
tak že ho trestanci ihned budívali trhajíce jím: „Nu, čerte, co
křičíš!" Bylť on člověk zdravý, nevysoké postavy, pohyblivý a
veselý, stár asi čtyřicet pět let; s každým žil v míru a ačkoliv
velmi rád kradl a velmi často býval u nás bit za to, ale vždyť
kdo jen u nás nekradl a kdo u nás nebyl bit za to?

Dodám k tomu jednu věc. Vždycky jsem se divil, jak neobyčejně
dobrosrdečně a beze hněvu všichni ti bití vypravovali o tom, jak
je bili, a o těch, kdo je bil. Často neznělo v takovém
vypravování ani sebe menšího odstínu hněvu nebo nenávisti, ačkoli
se ve mně při tom někdy zdvihal hněv a srdce začínalo mocně a
silně tlouci. A oni si vypravují a smějí se při tom, jako děti.
Tak na příklad M...cký mně vypravoval, jak byl trestán; on nebyl
původu šlechtického a dostal v ulici pět set. Zvěděl jsem o tom
od druhých a sám jsem se ho optal: Je to pravda a jak se to
přihodilo?

Odpověděl mně jaksi stručně, jako by s jakýmsi vnitřním bolem,
zrovna se snaže nehleděti na mne; obličej jeho se při tom
začervenal. Za půl minuty na mne pohlédl, v jeho očích zableskl
oheň nenávisti a rty jeho se zachvěly rozhořčením. Pocítil jsem,
že nikdy nemohl zapomenouti na onu stránku své minulosti. Ale
naši*) skoro všichni (neručím ovšem za to, že by nebylo výjimky)
pohlíželi na to zcela jinak. Není možná, myslíval jsem si leckdy,
aby se pokládali docela za vinné a hodné trestu, zejména když se
prohřešili ne proti svým, nýbrž proti představenstvu. Většina z
nich se vskutku neobviňovala. Pravil jsem již, že jsem vůbec
nepozoroval výčitek svědomí, ba ani v těch případech, když byl
spáchán zločin proti své vlastní společnosti. O přestupcích proti
představeným ani nemluvím.

Zdávalo se mně někdy, že v tomto posledním případě

*) Rozuměj Rusové; M...cký byl Polák.

měli svůj zvláštní, abych tak řekl, jakýsi praktický, anebo ještě
lépe faktický náhled na věc. Bral se do počtu osud, neodvratnost
skutku, a sice ne nějak mudrlantsky, nýbrž jen tak, nevědomky,
jako nějaká víra. Trestanec na příklad, ačkoli je vždycky
náchylen k domněnce, že byl práv při přestupcích proti
představenstvu, tak že i sama otázka o tom je pro něho nemožná,
přec jen prakticky uznával, že představenstvo pohlíží na jeho
přestupek zcela jinýma očima a proto že jest nutno, aby byl
potrestán, a budou vyrovnáni. Je to zápas dvou stran. Zločinec ví
při tom a nepochybuje, že ho uznává za nevinna soud té
společnosti, ku které on přináleží, totiž prostého lidu, který ho
nikdy, o čem je opět přesvědčen, úplně neodsoudí, naopak z větší
části zcela ospravedlní, jen když se nedopustil hříchu proti
svým, proti bratřím, proti svému vlastnímu prostému lidu. Svědomí
jeho jest klidné, a toto svědomí dodává mu síly, takže se netrápí
mravně, a to je hlavní věc. On jako by cítil, že se má nač
opříti, a proto jest prost nenávisti, to, co se mu přihodilo,
pokládá za neodvratné faktum, které nezačalo při něm, aniž vezme
za své při něm, nýbrž dlouho, dlouho ještě potrvá v onom jednou
již zahájeném passivném, ale úporném boji. Který pak voják
nenávidí osobně Turka, když s ním bojuje; a vždyť ho Turek
vraždí, bodá, střílí do něho.

Ale nebylo každé vypravování docela chladnokrevné a lhostejné. O
poručíku Žerebjatníkovu na příklad vypravovali dokonce s jistým
odstínem rozhorlení, pravda nepříliš značného. S tímto poručíkem
Žerebjatníkovem jsem se seznámil ještě za první doby svého pobytu
v nemocnici, rozumí se, že z vypravování trestanců. Potom jsem ho
kdysi spatřil i ve skutečnosti, když byl u nás na strážnici. Byl
to člověk asi třicetiletý, vysoké postavy, tlustý, tučný, s
červenými, sádlem zarostlými tvářemi, s bílými zuby a s
Nozdrevským *) rokotavým smíchem. Po tváři jeho bylo

*) Nozdrev jest charakteristická osobnost v Gogolových „Mrtvých
Duších".

patrno, že je to nejbezstarostnější člověk na světě. Vášnivě rád
trestal pruty a kolmi, když býval komandován za vykonavatele
trestu. Dodávám tu ihned, že jsem na poručíka Žerebjatníkova
pohlížel už tehda jako na netvora, a tak na něho patřili i
trestanci.

Byli i kromě něho vykonavatelé, rozumí se za starých dob, za
oněch poměrně nepříliš dávných starých dob, o nichž „pověst ještě
je čerstvá, ale věřiti se jí nechce", kteří rádi konali svou
povinnost snažlivě a horlivě. Ale z větší části se dělo naivně a
bez zvláštního nadšení. Ale poručík Žerebjatnikov byl cosi na
způsob rafinovaného gastronoma při vykonávání trestů. Miloval,
vášnivě miloval vykonavatelské umění, a sice miloval je pouze pro
umění. Jemu to působilo rozkoš a jako patricius z dob římského
císařství, když mu zevšedněly obyčejné rozkoše a jich se nabažil,
vymýšlel si různé rafinované slasti, různé nepřirozenosti, jen
aby trochu rozechvěl a příjemně polehtal svou sádlem zarostlou
duši.

Hle přivádějí vězně k potrestání; Žerebjatníkov je vykonavatelem;
jediný pohled na dlouhou, přímou řadu vojáků s tlustými pruty
přivádí ho již v nadšení. Spokojeně obchází řady a domlouvá jim
důtklivě, aby každý konal svou povinnost snažlivě, svědomitě,
sice... Vojáci ovšem věděli, co znamená ono sice. Ale tu již
přivádějí samého provinilce, a nebyl-li dosud ještě znám se
Žerebjatníkovem, neslýchal-li o něm ještě se všemi jeho
podrobnostmi, způsobil si z něho na příklad takovýto žert.
(Rozumí se, byl to jeden ze sta jeho žertů; poručík byl
nevyčerpatelný ve vynalézavosti.) Každý trestanec v tu chvíli,
když ho obnažují a ruce mu přivazují k pažbám ručnic, za které ho
poddůstojníci potom táhnou skrze celou „zelenou ulici", každý
trestanec, řídě se obecným zvykem, vždycky počne v tu chvíli
plačtivým, žalobným hlasem prositi vykonavatele, aby ho trestal
mírněji a nezvyšoval trestu zbytečnou přísností: „Vaše
blahorodí," křičí nešťastný, „smilujte se, buďte otcem rodným,
učiňte, abych se po celý věk za vás k Bohu modlil, nezahubte mne,
buďte milosrdným!"

Žerebjatnikov na to právě čekával; ihned poručí vojákům, aby
počkali, a sám také se soustrastnou tváří dá se s trestancem do
řeči.

„Přítelíčku," praví mu, „což si mám s tebou počíti? Ne já
trestám, zákon!"

„Vaše blahorodí! Vše leží ve vašich rukou, buďte milosrdní!"

„Což myslíš, že mně tebe není líto? Ty si myslíš, že mně bude
příjemno se dívati, jak tě budou bíti? Vždyť jsem také člověk!
Jsem člověk, nebo ne, jak myslíš?"

„Vímeť, vaše blahorodí, rozumí se samo sebou; vy jste otcové, my
děti. Buďte otcem rodným!" volá trestanec, začínaje už doufati.

„Ale, přítelíčku, posuď sám; vždyť máš rozum, abys mohl
posouditi: vždyť já sám vím, že z lidskosti musím i na tebe,
hříšníka, patřiti milosrdně a milostivě."

„Svatou pravdu ráčíte povídati, vaše blahorodí!"

„Ano, milostivě patřiti na tebe, třebas byl sebe větším
hříšníkem. Ale vždyť tu nerozhoduju já, nýbrž zákon! Uvaž to!
Vždyť já Bohu sloužím a vlasti; těžký hřích bych vzal na sebe,
kdybych nevyhověl zákonu; jen to považ!"

„Vaše blahorodí!"

„Nu, ať už je to jakkoliv! Udělám to tedy pro tebe! Vím, že se
prohřešuju, ale udělám to... Smiluju se tentokrát nad tebou,
potrestám tě lehce. Ale což, jestliže ti právě tím uškodím? Já se
nad tebou nyní smiluju, potrestám tě lehce, a ty se spolehneš, že
i podruhé ti uleví, a opět se dopustíš přestupku; co pak? Vždyť
na mé duši to ostane..."

„Vaše blahorodí! Příteli, nepříteli nedovolím! Jak tu stojím před
trůnem nebeského Stvořitele..."

„Nu tedy dobře! A zapřísáhneš se mně, že se budeš příště chovati
dobře?"

„Ať mě Hospodin zabije, ať mně na onom světě..."

„Nezaklínej se, je to hřích. Budu věřiti tvému slovu; dáš mně
slovo?"

„Vaše blahorodí!!!"

„Nu, poslouchej tedy; slituju se nad tebou jen pro tvé sirotské
slzy; tys sirotek?"

„Sirotek, vaše blahorodí, jako prst sám samojediný, ani otce, ani
matky..."

„Nu tedy pro tvé sirotské slzy; ale hleď mi, je to naposled.
Veďte ho," dodává takým měkkým hlasem, že trestanec ani už neví,
jakými modlitbami se má Bohu modliti za takového milostivce. Však
hle, hrozný průvod se pohnul, trestance vedou; zarachotil buben,
zamávala první hůlka... „Řež ho!" křičí z celého hrdla
Žerebjatnikov, „pal ho! lupej, lupej! Spař ho! Ještě, jen ho!
Silněji sirotečka, silněji darebáka! Sázej mu, sázej!"

A vojáci lupají z rozmachu, jiskry se sypou z očí
nešťastníkových, počíná křičet a Žerebjatnikov běží za ním podél
řady a směje se, chechtá se, smíchy se zalyká, rukama za boky se
chytá smíchy, vzpřímiti se nemůže, takže je ho člověku nakonci až
líto, drahouška. Je rád, a směšno mu to je, a jen zřídka se
přetrhne jeho zvonivý, zdravý, rokotavý smích a ozve se opět:
„Lupej ho, lupej! Napal ho, darebáka, napal ho sirotečka!..."

Anebo hle jaké variace ještě vynalézal. Vedou vězně k potrestání;
trestanec počíná opět prositi. Žerebjatnikov se tentokrát
nepřetvařuje, nedělá posuňků a spustí otevřeně:

„Víš co, přítelíčku," povídá, „potrestám tě, jak se patří,
protože toho zasluhuješ. Ale víš, co pro tebe třebas udělám:
nepřivážu ti ruce k pažbám. Půjdeš sám, ale novým způsobem.
Utíkej, co ti síly stačí podél celé řady! Třebas i každá hůlka
udeřila, přece to bude dřív odbyto, jak myslíš? Chceš to zkusit?"

Trestanec poslouchá celý zaražený, s nedůvěrou a zamyslí se. „Což
— myslí si pro sebe — možná, že to opravdu bude lehčí; přeběhnu,
co mi síly stačí. Tak bude trápení pětkrát kratší a při tom možná
dost, že každá hůlka ani neudeří."

„Dobře, vaše blahorodí, jsem srozuměn."

„I já jsem srozuměn, běž! Hleďte mi, ať nezíváte!" křičí na
vojáky, věda ostatně napřed, že ani jedna hůlka nechybí
provinilých zad; voják, jenž by se chybil, také ví dobře, co by
ho za to čekalo. Trestanec se dá do běhu ze vší síly podél
„zelené ulice", ale rozumí se, nepřeběhne ani patnáctkrát kolem;
hůlky jako když víří po bubnu, jako blesk rázem v jednom okamžiku
se sypou na jeho záda a ubožák s křikem padá jako podťatý, jako
sražený kulkou. „Nikoli, vaše blahorodí, raději podle zákona,"
prosí, pomalu vstávaje se země bledý a zděšený; a Žerebjatnikov,
jenž napřed znal celý ten žert a co z něho vzejde, chechtá se a
smíchy se zalyká. Ale nedají se popsati všechny jeho zábavy a vše
to, co se o něm u nás vypravovalo!

Trochu jiným způsobem, v jiném tóně a jiném duchu vypravovali u
nás o jistém poručíku Smekalovu, jenž zastával hodnost velitele v
naší káznici, prve ještě než byl pro hodnost tu jmenován náš
major. Ačkoliv o Žerebjatnikovu vypravovali dosti lhostejně, bez
zvláštní rozhořčenosti, přece na jeho kousky nehleděli se
zálibou, nechválili ho a patrně jím opovrhovali. Ba i přezírali
ho jaksi s vysoká. Ale o poručíku Smekalovu vzpomínali u nás s
radostí a s rozkoší. Věc je ta, že to dokonce nebyl nějaký
zvláštní přítel výprasků, jemu se úplně nedostávalo onoho
Žerebjatnického živlu. Ale přes to nebyl od toho, aby se bilo;
ale jde hlavně o to, že i na jeho pruty se u nás vzpomínalo s
jakousi sladkou láskou — tak se uměl zalíbiti onen člověk
trestancům!

A čím pak? Čím si zasloužil takové populárnosti? Pravda, náš lid,
jako snad veškeren ruský národ, je hotov zapomenouti celá muka
pro jediné laskavé slovo; mluvím o tom jako o faktu, nerozebíraje
ho pro tentokrát ani s té, ani s druhé strany. Nebylo těžko
zalíbiti se onomu lidu a získati si u něho populárnosti. Ale
poručík Smekalov si získal obzvláštní populárnosti, tak že se i
na to, jak on bil, vzpomínalo div ne s vroucí radostí. „Jako
vlastní otec," říkávali trestanci, ba i povzdechli si,
porovnávajíce podle své paměti bývalého dočasného velitele
Smekalova s nynějším majorem. „Dobrá duše!"

Byl to člověk prostý, snad dobrý i podle svého. Ale stává se, že
netoliko dobrý, nýbrž i velkomyslný člověk se stane velitelem a
co z toho? Nikdo ho nemiluje a některému se prostě posmívají. Zde
šlo o to, že Smekalov uměl věc navléknouti tak, že ho u nás
všichni uznávali za svého člověka, a to je veliké umění, či
správněji řečeno vrozená vloha, které si nevšímají ani ti, kterým
je dána. Podivná věc: někteří z takových lidí bývají i daleko ne
dobří lidé a přece si někdy získávají velikou populárnost.
Neštítí se, nehnusí se podřízeného lidu — hle, kde sluší, jak se
mi zdá, hledati toho příčinu! V nich nevidí panáčka běloručku, od
nich nepáchne pánovitostí, nýbrž páchne od nich jakýmsi
zvláštním, prostonárodním zápachem, jim vrozeným, a ty můj Bože,
jak citlivý je lid k onomu zápachu! co by za něj nedal!
Nejmilosrdnějšího člověka je ochoten obětovati za sebe
přísnějšího, páchne-li od tohoto jejich vlastním, režným
zápachem. A což je-li tento libě jim páchnoucí člověk mimo to
opravdu dobrosrdečný, třeba jen podle svého? Tu se již nedá ani
oceniti!

Poručík Smekalov, jak jsem již pravil, trestával časem velmi
přísně, ale uměl to tak navléknouti, že se nejen na něho
nehoršili, nýbrž naopak nyní, za mých časů, když už vše to dávno
minulo, vzpomínali o jeho kouscích při trestání se smíchem a s
rozkoší. Ostatně kousků těch neměl mnoho; nedostávalo se mu
umělecké fantasie. Vezme-li se věc opravdově, měl vlastně všeho
všudy jeden kousek, jeden jediný, jenž, mu vystačil u nás skoro
na celý rok. Ale možná že se zalíbil právě tím, že byl jediný.
Naivnosti při tom bylo plno. Přivedou na příklad provinilého
trestance. Smekalov se dostaví sám k potrestání, přijde s
úsměškem, s žertem, vyptá se provinilce o něčem a sice o něčem
zcela vedlejším, o jeho osobních, domácích, trestaneckých
záležitostech, a to bez jakéhokoliv účelu, ne že by si zahrával s
trestancem, nýbrž jen tak po prostu, protože se mu skutečně chce
dověděti se něco o těch záležitostech.

Přinesou pruty a Smekalovu stolici; sedne si na ni, ba i dýmku si
zapálí. Dlouhou takovou míval dýmku. Trestanec počíná prosit...
„Ne, brachu, jen lehni, co za řeči..." prohodí Smekalov;
trestanec si vzdychne a lehne. „Nu, příteličku, umíš-li pak z
paměti tu a tu modlitbu?"

„Jak pak bych neuměl, vaše blahorodí; jsem křtěný, od maličkosti
jsem se jí učil."

„Tedy se modli."

A trestanec už ví, co se modliti, a ví napřed, co bude při té
modlitbě, protože se tento kousek opakoval dříve už aspoň
třicetkrát při výprasku jiných. Ba i sám Smekalov ví, že je to
trestanci známo; ví, že i vojáci, kteří stojí sezdviženými
metlami nad ležící obětí, dávno také už slyšeli o tomto vtipu,
ale opakuje jej znova — tak se mu jednou pro vždy zalíbil, možná
že snad právě proto, že si jej sám složil, tedy z literární
ješitnosti.

Trestanec se začne modliti „Otče náš", vojáci s metlami čekají a
Smekalov se až i trochu nahne s místa, ruku pozdvihne, přestane
kouřiti z dýmky a čeká na jisté slovo. Při první větě trestanec
přichází ponenáhlu ke slovu „na nebesích". A na to právě čeká.
„Stůj!" křikne rozohněný poručík a v okamžiku s nadšeným posunem
ruky a obrácen k vojákovi, jenž drží zdviženou metlu, volá: „A ty
mu dej, co roste po lesích!" A při tom se dá srdečně do smíchu.

Stojící kolem vojáci také se ušklíbají; usmívá se vyplácející,
div že se neusmívá sám vyplácený, nehledě na to, že na slovo „po
lesích" metla už fičí vzduchem, aby v následujícím mžiknutí oka
vjela jako břitva do jeho provinilého těla. I raduje se Smekalov,
raduje se zejména proto, že si to tak pěkně vymyslil, a sice sám
si složil: „na nebesích" a „po lesích"; i k věci se to hodí a
zároveň se rýmuje. *)

Po vykonání trestu odchází Smekalov úplně sebou spokojený a
potrestaný odchází také div ne spokojený sám sebou i Smekalovem,
a ani se nenaděješ— za půl hodinky už vypravuje v káznici, jak se
i dnes po třicet a první-

*) V originále trestanec odříkává:*... na nebesi", a poručík
vpadne slovy: „A ty jemu podnesi!" t. j. ucti ho!

Pozn. překl.

krát opakoval jeho vtip, který se už před tím opakoval
třicetkrát. „Slovem, dobrá duše! Čtverák!"

Vzpomínky o dobráku poručíkovi vyznamenávaly se časem i jakousi
Manilovštinou. *)

„Přiházelo se, braši, že si tak kráčíš," vypravuje některý
trestanec a celý jeho obličej se při té vzpomínce usmívá, „ty si
kráčíš a on už sedí u okénka v županě, pije čaj a z dýmky si
pokuřuje. Smekneš čapku. — Kam jdeš, Aksenove?"

„Do práce, Michajle Vasiljeviči; přede vším do dílny musím. — A
on se pousměje... Jak povídám, dobrák člověk! srdečná duše!"

„Takového se už nedočkáme!" prohodí některý z posluchačů.

III.

Nemocnice.

(Dokončení.) **)

Dal jsem se nyní do řeči o trestech, rovněž i o různých
vykonavatelích těchto zajímavých povinností vlastně proto, že
přestěhovav se do nemocnice, obdržel jsem tehdáž teprve první
názorné ponětí o všech těch záležitostech. Až do té doby věděl
jsem o tom jen z doslechu. Do našich dvou pokojů přiváděli
všechny metlami trestané obžalované ode všech praporů, ze všech
trestaneckých oddělení a z jiných vojenských čet, jež byly
posádkou v našem městě i v celém jeho okolí. Za té první doby,
kdy jsem ještě všechno, co se dělo kolem mne, tak dychtivě
pozoroval,

*) Manilov — jeden z typů Gogolových „Mrtvých duší".

**) Všechno, co zde píšu o trestech a bití, bývalo za mých časů.
Nyní, jak jsem slyšel, všechno to se změnilo a mění se ještě.

Pozn. spisovatele.

Zápisky z mrtv. domu byly psány r. 1860. Pozn. překl.

všechny ty pro mne podivné pořádky, všichni ti potrestaní i k
trestu se chystající přirozeně na mne činili velmi silný dojem.
Byl jsem vzrušen, zaražen a poděšen. Pamatuju se, že jsem hned
tehda počal najednou a netrpělivě vnikati do všech podrobností
oněch nových zjevů, počal jsem poslouchati rozprávky a
vypravování druhých trestancův o tomto předmětě, sám jsem jim
dával otázky a domáhal se vysvětlení.

Přál jsem si mimo jiné znáti za každou cenu všechny stupně
přisuzovaných trestův a jich vykonávání, všechny odstíny tohoto
vykonávání, náhledy samých trestancův o všech těchto věcech;
snažil jsem se představiti si psychologický stav těch, kdo se
ubírají k potrestání. Pravil jsem již, že před trestem zřídka kdo
bývá chladnokrevným, nevyjímaje ani těch, kteří už dříve bývali
mnoho a nejednou biti. Tu na odsouzence vůbec napadá jakýsi
příkrý, ale čistě fysický strach, bezděčný a neodvratný, tísnící
veškeru mravní bytost člověka. Všímal jsem si nevolky i později,
po celých těch několik let mého vězeňského života, těch
obžalovaných, kteří, když si byli po první polovici trestu
poleželi v nemocnici, vyhojili si svá záda a odcházeli z
nemocnice, aby zítra odnesli druhou polovici ran holí,
přisouzených jim rozsudkem. Toto dělení trestu na dvě pololovice
děje se vždy po dobrém zdání lékaře, jenž je přítomen při trestu.
Je-li počet ran, přisouzených za zločin, veliký, takže by
trestanec všechno najednou nesnesl, dělí mu onen počet na dvě, ba
i na tři části, soudě dle toho, co řekne lékař v době samého již
trestu, t. j. může-li trestaný probíhati ulicí dále, aneb bylo-li
by to spojeno s nebezpečím pro jeho život.

Obyčejně pět set, tisíc, ba i půl druhého tisíce proběhnou se
najednou; ale je-li komu přisouzeno dva, tři tisíce, dělí se
vykonání trestu na dvě i na tři části. Ti, kteří po vystání první
polovice trestu s vyhojenými zády vycházeli z nemocnice, aby se
podrobili druhé polovici trestu, bývali v ten den, kdy odcházeli,
i den před tím obyčejně zasmušilí, mrzutí, nemluvní. Bylo na nich
pozorovati jistou otupělost mysli, jakousi nepřirozenou
roztržitost. Do řeči se takový člověk nepouští a více mlčí;
nejzajímavější je to, že s takovým člověkem ani sami trestanci
nikdy nerozmlouvají a snaží se nemluviti o tom, co ho očekává.
Ani jediného zbytečného slova, ani útěchy; ano snaží se vůbec
málo si takového trestance všímati. Je to ovšem lépe pro
odsouzeného. Bývají výjimky, jako na př. Orlov, o kterém jsem již
vypravoval. Po první polovině trestu mrzelo ho pouze to, že se mu
záda nehojí dosti rychle a že nemůže odejíti dříve z nemocnice,
aby si honem odbyl zbývající část ran, byl vypraven s oddílem
trestanců do určeného pro jeho deportaci místa a cestou aby mohl
prchnouti.

Ale toho bavil účel a Bůh ví, co měl v úmyslu. To byla vášnivá
povaha, plná života. Byl velice spokojen, byl v silně vzrušeném
stavu, ačkoli potlačoval své city. Příčinou bylo to, že před
početím první polovice trestu se domníval, že zpod prutů
nevyvázne živ, a že musí zemříti. Zalétaly k němu už dříve různé
pověsti o opatřeních představenstva, ještě když byl ve
vyšetřování; již tehda se připravoval k smrti. Ale když si odbyl
první polovinu, nabyl zase ducha. Přivedli ho do nemocnice
sbitého napolo do smrti; nikdy jsem ještě nevídal takových jizev;
ale přišel k nám s radostí v srdci, s nadějí, že zůstane živ, že
pověst byla klamná, že vyvázl přece nyní zpod prutů, takže nyní
po dlouhé vyšetřovací vazbě počínal již blouzniti o cestě, útěku,
svobodě, polích a lesích... Za dva dni po vyjití z nemocnice
zemřel v téže nemocnici na své předešlé posteli, nevydržev druhé
poloviny trestu. Ale zmínil jsem se již o tom.

Avšak titíž trestanci, kteří trávili tak těžké dni a noci před
samým trestem, snášeli trest sám mužně, nevyjímaje ani
nejmalomyslnějších z nich. Zřídka jsem slyšel zastenání i za
první noci po jich příchodu; nezřídka i od takových, kteří byli
velmi těžce zraněni; lid vůbec umí snášeti bolest. Co se bolesti
týče, mnoho jsem se na to vyptával. Chtěl jsem určitě zvěděti,
jak veliká jest ta bolest, s čím ji konečně možno srovnati?
Opravdu ani nevím, proč jsem se toho domáhal. Jen tolik se
pamatuju, že nikoliv jen z prosté zvědavosti. Opakuju, že jsem
byl vzrušen a rozechvěn. Ale ať jsem se ptal kohokoliv, nikterak
jsem se nemohl dopátrati odpovědi, která by mne uspokojila. Pálí
to, jako když oheň pálí — toť vše, co se mně podařilo zvěděti, a
byla to jednostejná odpověď ode všech. Pálí to — a dost.

Za té první doby, seznámiv se s M...m, vyptával jsem se i jeho.
„Bolí to," odpověděl, „velice a pocit je takový, že to pálí jako
oheň, jako oheň; jako by se záda pekla na nejprudčím ohni."
Slovem, všichni svědčili jednostejně. Ostatně pamatuju se, že
jsem tehda zpozoroval jistou věc, za jejíž správnost však mnoho
neručím; ale souhlas výpovědí samých trestanců velice jí
nasvědčuje: totiž to, že ostrý prut, je-li přisouzen ve velikém
množství, je nejtěžším trestem ze všech, jichž se u nás užívalo.
Zdálo by se na první pohled, že je to pošetilé a nemožné. Ale
pěti sty, ano čtyřmi sty ranami prutem možno sesekati člověka do
smrti; více než pěti sty ranami skoro najisto. Tisíc švihnutí
nesnese najednou ani člověk nejsilnější konstrukce. Naproti tomu
pět set ran holí možná vydržeti bez všelikého nebezpečenství
života. Tisíc ran holí může vydržeti bez nebezpečenství života i
člověk ne příliš silného složení. Ba ani dvěma tisíci ran holí
nelze zabiti člověka prostřední síly a zdravého složení.

Trestanci všichni souhlasili, že pruty jsou horší než hůl. „Prut
lépe přilehne," tvrdívali, „bolesti je více." O tom ovšem nemůže
býti pochybnosti, že pruty jsou bolestnější než hůl. Silněji
dráždí, silněji působí na nervy, rozčilují je přes míru,
rozechvívají víc, než je možno. Nevím, jak nyní, ale za nedávných
dob byli gentlemani, jimž možnost dát nasekati své oběti působila
něco, co připomínalo markýza de Sada a Brinviliera. Mám za to, že
v pocitu onom jest něco takového, od čeho oněm gentlemanům srdce
se svírá, jest jim sladko a bolestno zároveň.

Jsou lidé jako tigři, kteří dychtí po tom, aby mohli líznouti
krve. Kdo zakusil jednou této moci, této neobmezené nadvlády nad
tělem, krví a duchem člověka, právě takového, jako on sám, taktéž
Bohem stvořeného a bratra po zákonu Kristově; kdo zakusil té moci
a úplné možnosti, ponížiti nejhlubším ponížením druhou bytost,
nosící na sobě obraz boží, ten již nevolky pozbývá jaksi vlády
nad svými city. Tyranství je zvyk; je nadáno schopností rozvoje,
a rozvíjí se na konec v chorobu. Stojím na tom, že i nejlepší
člověk může zvykem zhruběti a otupěti až na stupeň zvířete. Krev
a moc opájejí; rozvíjí se zhrubělost, prostopášnost; rozumu i
citu se stávají přístupnými a nakonec i příjemnými nejvýše
abnormálné zjevy. Člověk a občan mizí v tyranovi navždy, a návrat
k lidské důstojnosti, k pokání, k znovuzrození stává se pro něho
skoro již nemožným. Kromě toho příklad, možnost takové svévole
působí též na celou společnost nakažlivě; taková moc je svůdna.
Společnost, pohlížející chladnokrevně na takové zjevy, sama už je
nakažena ve svých základech. Slovem právo k tělesnému trestání,
dané jednomu člověku nad druhým, jest jizvou společnosti, jest
jedním z nejsilnějších prostředků na potlačení v ní každého
zárodku, každého pokusu k dosažení práv občanských a spolu jistou
příčinou její nezbytného a neodvratného rozkladu.

Kata se ovšem štítí ve společnosti, ale kata gentlemana dokonce
ne. Teprve nedávno se objevilo opačné mínění, ale objevilo se jen
v knihách abstraktně. I ti, kdo je pronášejí, nedovedli ještě
všichni potlačiti v sobě onu potřebu samovlády. I každý továrník,
každý podnikatel musí nezbytně pociťovati jakousi rozčilující
rozkoš následkem toho, že jeho dělník závisí někdy celý se vší
svou rodinou jedině od něho. Je tomu vskutku tak; ne tak rychle
se pokolení lidské zříká toho, co v něm tkví dědičně; ne tak
rychle se zříká člověk toho, co vniklo do jeho krve, co bylo
vpraveno do něho tak říkaje s mateřským mlékem. Nedějí se takové
náhlé převraty. Seznati vinu a děděný hřích jest ještě málo, tuze
málo; jest nezbytno úplně mu odvyknouti. A to se neděje tak
rychle.

Zmínil jsem se o katovi. Schopnosti katovské v zárodku se
nacházejí skoro v každém člověku naší doby. Ale zvířecí
vlastnosti člověka se nerozvíjejí stejně. Jestliže v některém
člověku zahluší svým rozvojem všechny ostatní jeho schopnosti,
stane se takový člověk ovšem hrozným a pravou nestvůrou. Jsou dva
druhy katů: jedni bývají dobrovolní, druzí nevolní, z povinnosti.
Dobrovolný kat stojí ovšem v každém vzhledě níže než nevolný,
jehož se tak štítí lid, tak si ho oškliví, až se mu hnusí, má
před ním hrůzu, jakýsi nevysvětlitelný, div ne mystický strach.

Odkud se bere tento skoro pověrečný strach před jedním katem, a
taková lhostejnost, div ne schvalování druhého? Naskytují se
příklady v nejvyšší míře podivné. Znával jsem lidi dobré, čestné,
ba i vážené ve společnosti, a přece nemohli na příklad lhostejně
snésti, když trestaný nekřičí pod metlou, neúpí a neprosí o
smilování. Trestaný má nezbytně křičeti a prosit o slitování. Tak
je to zavedeno; pokládá se to za slušné a nezbytné, a když jednou
oběť nechtěla křičeti, tu vykonavatel, jehož jsem znal, a jenž za
jiných okolností mohl býti pokládán třebas i za dobrého člověka,
byl až osobně uražen oním případem. Měl zprvu v úmyslu potrestati
provinilce zlehka; ale když se neozvalo obvyklé: Vaše blahorodí,
otče rodný, slitujte se, učiňte, abych se věčně za vás modlil k
Bohu a pod., rozvzteklil se a přidal mu padesát ran prutem,
chtěje dosáhnouti křiku a proseb — i dosáhl toho.

„Nelze, je to hrubost," odpovídal mně zcela vážně.

Co však se týče skutečného kata, nevolného kata z povinnosti, je
známo, že jím bývá odsouzený trestanec, jenž měl býti deportován,
ale byl ponechán na svém místě, aby vykonával povinnosti kata.
Vstupuje nejprve do učení k druhému katovi, a když se u něho
vyučil, zůstává na vždy při trestnici, kde bydlí zvlášť, ve
zvláštní světnici, mívá i své hospodářství, ale nachází se skoro
neustále pod vojenským dozorem. Živý člověk ovšem není stroj; kat
mrská třeba z povinnosti, ale někdy se také rozjaří; a ačkoliv je
mu bití snad i příjemným, přece nikdy skoro nechová osobní
nenávisti k své oběti. Dovednost rány, znalost svého umění, snaha
ukázati se před svými soudruhy a před obecenstvem, podněcují jeho
samolibost. Namáhá se jen pro umění.

Kromě toho kat ví dobře, že je vyvrhelem celého světa, že
pověrečný strach všude ho vítá a provází, a nelze ručiti za to,
že by to na něho nepůsobilo, že by to nezvyšovalo jeho vzteku,
jeho zvířecích náklonností. I děti vědí, že se „odříká otce i
matky". A podivná věc; všichni katové, co se mně přihodilo jich
viděti, všichni byli lidé duševně rozvití, rozšafní, chytří a
neobyčejně ješitní, skoro hrdí. Nevím, rozvíjela-li se v nich ona
hrdost na vzdor všeobecnému k nim opovržení, zvyšovala-li se
vědomím hrůzy, již vnukají svým obětem a vědomím své moci nad ní.
Dost možná, že slavnostní a divadelní způsob, jak vystupují na
pranýř před obecenstvo, spolupůsobí na rozvoj jisté domýšlivosti
v nich. Pamatuju se, že se mně kdysi přihodilo setkávati se
prodlením času velmi často a z blízka pozorovati jednoho kata.
Byl to chlapík prostřední postavy, svalovitý, hubený, asi
čtyřicetiletý, s dosti příjemnou a rozumnou tváří a kučeravou
hlavou. Býval vždy neobyčejně vážný, klidný; zevně se choval po
gentlemansky, odpovídal vždy krátce, s rozvahou, ba i laskavě,
ale jaksi domýšlivě laskavě, jako by se něčím přede mnou vynášel.

Důstojníci od stráže často se s ním přede mnou dávali do řeči a
vskutku jako by s jakousi úctou k němu. On si toho byl vědom a
před představeným schválně zdvojnásoboval svou zdvořilost,
prostotu a pocit vlastní důstojnosti. Čím laskavěji s ním
rozmlouval představený, tím nepoddajnějším se zdál sám a ačkoli
nevystupoval ani za mák z mezí nejjemnější zdvořilosti, nicméně
jsem přesvědčen, že se v ten okamžik pokládal za něco nepoměrně
vyššího, než představený, s kterým rozmlouval. Bylo to napsáno na
jeho obličeji. Stávalo se, že ho někdy za velmi parného letního
dne posýlali s vojenským průvodem do města, bíti dlouhou, tenkou
žerdí psy. V onom městečku bylo velmi mnoho psů, kteří nikomu
nepatřili a neobyčejně rychle se plodili. Za doby letních
prázdnin stávali se nebezpečnými a z rozkazu představenstva
posýlali kata je hubit. Ale ani tato ponižující povinnost pranic
ho na pohled nesnižovala. Stálo za podívanou, jak si vážně
vykračoval po městských ulicích v průvodu unaveného strážníka,
lekaje pouhým zjevem svým děti a báby na potkání, jak klidně, ba
i s vysoka pohlížel na každého, kdo ho potkal.

Katům se ostatně žije lehce. Mívají peníze, jedí velmi dobře,
pijí vodku. K penězům přicházejí pomocí podplatků. Odsouzenec
stavu občanského, jenž má býti dle rozsudku potrestán, obdaruje
napřed kata aspoň něčím, třebas to byl poslední jeho majetek.
Avšak od jiných, od bohatých odsouzenců berou sami, určují summu,
poměrnou k domnělým prostředkům trestancovým, berou i po třiceti
rublech a někdy i více. S velmi bohatými se pořádně smlouvají.
Příliš slabé kat ovšem nemůže trestati; odpovídáť za to svými
vlastními zády. Ale za určitý plat slíbí své oběti, že ji nebude
bíti tuze silně. Jeho nabídka se skoro vždy přijímá; ne-li, bije
opravdu barbarsky, což je skoro úplně v jeho moci.

Stává se, že uloží značnou summu i velmi chudobnému odsouzenci;
příbuzní přicházejí, smlouvají se, klanějí se mu, a běda,
nevyhoví-li mu. V podobných případech mnoho mu napomáhá pověrečný
strach, jejž jim nahání. Jakých divných věcí o katech
nevypravují! Ostatně sami trestanci mne ubezpečovali, že kat může
zabiti jedinou ranou. Ale přede vším kdy se to zkusilo? Avšak
možná dost. Tvrdilo se to všeobecně. Kat sám pak se mně
zaručoval, že to učiniti může. Také se říkalo, že může udeřiti ze
vší síly po zádech provinilcových, ale tak, že nenaskočí po ráně
ani sebe menší jizva a trestaný nepocítí ani dost malé bolesti.
Ale o všech takových kouscích a fortelích je známo již příliš
mnoho pověstí.

Avšak i když kat vezme podplatek, aby trestal mírně, první ránu
zasadí přece z celého rozmachu a ze vší síly. Stalo se to mezi
nimi jaksi zvykem. Následující rány zmírňuje, zvláště když mu
napřed zaplatili. Ale první rána, ať si mu zaplatili, nebo ne,
patří jemu. Opravdu nevím, proč to činí? Proto-li, aby rázem svou
žertvu přiučili k dalším ranám, majíce za to, že po velmi kruté
ráně nebudou se zdáti tak bolestnými rány lehčí, aneb je k tomu
vede jen snaha, aby ukázali své oběti, co mohou, aby jí nahnali
strachu, zkrušili ji z prvního rázu, aby se dovtípila, s kým má
co činiti, slovem aby si zafuriantili. Vůbec před početím trestu
cítí se kat v pohnutém stavu, pociťuje svou sílu, je si vědom, že
je pánem; je v tom okamžiku hercem; jemu se diví a jeho se hrozí
obecenstvo a ovšem ne bez jisté rozkoši volá na svou oběť před
první ranou: „Drž se, spařím tě!" — obvyklá to a osudná slova v
tomto případě. Je si těžko představiti, do jaké míry možná
znetvořiti povahu lidskou!

V ty první doby v nemocnici poslouchal jsem s dychtivostí všechna
taková vypravování trestancův. Ležeti bylo nám všem hrozně nudno.
Každý den jest tak podoben jeden druhému. Ráno nás ještě bavily
návštěvy lékařův a pak brzy po nich oběd. Oběd jest za takové
jednotvárnosti ovšem vítanou zábavou. Jídla byla různá,
přizpůsobená chorobám nemocných. Někteří dostávali jen polévku s
nějakou krupicí; jiní pouze kaši, třetí dokonce jen kaši z
krupičky, na kterou bylo mnoho milovníků. Trestanci se od
dlouhého ležení rozněžili a rádi si smlsli. Těm, co se již
uzdravovali, aneb už byli skoro zcela zdrávi, dávali kousek
vařené hověziny, „býka", jak se u nás vyjadřovali. Nejchutnější
jídla dostávali ti, co měli kurděje: maso s cibulí, křenem a pod.
a časem i sklenku kořalky. Chléb se také rozdával dle druhů
nemocí, buď černý nebo polobílý, řádně vypečený.

Tato oficiálnost a určitost v předpisování stravy byla nemocným
jen k smíchu. Ovšem při některých nemocech člověk sám ničeho
nejedl. Zato ti nemocní, kteří cítili chuť k jídlu, jedli co
chtěli. Někteří si vyměňovali jídla, tak že pokrm, přizpůsobený k
jedné nemoci, přecházel k docela jiné. Jiní, kteří měli jisti
pouze slabá jídla, kupovali si hovězí maso nebo oběd, určený pro
kurdějovité, pili kvas, nemocniční pivo, kupujíce je od těch,
jimž bylo předepsáno. Někteří jídali i dvě porce. Tyto porce se
prodávaly, a to i z druhé ruky, za peníze. Porce hovězího masa
cenila se dosti vysoko; stála pět kopějek assignačních.*) Nebylo-
li v našem pokoji kde koupiti, posýlali hlídače do druhého
trestaneckého pokoje, a když ani tam, tedy i do místností, kde
leželi vojáci, do „svobodných", jak u nás říkali. Vždy se našel
někdo, kdo byl ochoten prodat. Musili se pak spokojiti pouhým
chlebem, zato si ušetřili peníze. Nuzota byla ovšem všeobecná,
ale ti, kdo měli penízky, posýlali si až na trh pro koláče, i pro
mlsky atd. Naši hlídači konali ty objednávky zcela nezištně.

Po obědě počínala nejnudnější doba; někdo z dlouhé chvíle spal,
někdo žvástal, někdo se přel a někdo vypravoval něco nahlas.
Nepřivedli-li nových nemocných, bylo ještě nudněji. Příchod
nováčka způsobil skoro pokaždé jistý dojem, zvláště byl-li úplně
neznámý. Prohlíželi si ho, snažili se zvěděti, co je zač, proč,
jak, a odkud sem přichází. Zvláště je zajímali v tom případě
deportovaní; ti vždycky uměli něco vypravovali, ostatně nikoliv o
svých intimných záležitostech; na to, nedal-li se člověk do
vypravování sám, nikdy se nevyptávali, nýbrž jen tak: odkud
přicházejí? s kým šli? jaká byla cesta? kam půjdou odsud? a pod.
Někteří, slyšíce nové vypravování, vzpomínali jako mimochodem o
něčem ze svých zkušeností, o různých pochodech, skupinách
trestaneckých, o vykonavatelích, o náčelnících skupin.

Ti, kdo běhali ulicí, přicházeli také okolo toho času, pod večer.
Působili vždycky dosti silný dojem, jak jsem ostatně již
připomenul; ale nepřiváděli jich každodenně, a v ten den, když
nepřišli, bývalo u nás jaksi mdlo, jako by všechny ty osoby
strašně se navzájem omrzely a počínaly i hádky. U nás byli rádi i
šílencům, jež k nám přiváděli k lékařskému pozorování.
Obžalovaní, aby se zbavili tělesného trestu, jen zřídka připadali
na myšlénku, stavěti se šílenými. Některé z nich brzy usvědčili,
aneb lépe řečeno, sami oni se odhodlávali ke změně politiky ve
svém jednání;

*) Asi dvě kopějky stříbra.

trestanec dva nebo tři dni tropí, bláznovství a najednou pro nic
za nic nabude opět rozumu, ztichne a se zasmušilou tváří se hlásí
jako uzdravený. Trestanci ani lékaři mu to nevytýkali,
nezahanbovali ho připomínáním nedávných jeho kousků; mlčky ho
zapisovali mezi uzdravené, mlčky ho provázeli a za dva nebo tři
dni objevil se u nás opět, ale již jako potrestaný. Takové
případy bývaly však vůbec řídké.

Ale skuteční šílenci, které k nám přiváděli na zkoušku, bývali
pravou metlou Boží pro celý pokoj. Některé šílence, veselé, živé,
křičící, tancující a zpívající, vítali trestanci zpočátku div ne
s nadšením. „To je vyražení!" říkávali, hledíce na některého
právě přivedeného blázna. Ale mně bylo hrozně obtížno a těžko
dívati se na ony nešťastníky. Nikdy jsem se nemohl dívati
lhostejně na šílence.

Ostatně neustálé kroucení se a nepokojné dovádění šílence,
přivedeného a uvítaného se smíchem, brzo omrzelo u nás rozhodně
všechny, a za nějaké dva dni pozbývali naskrze všichni
trpělivosti. Jednoho z nich drželi u nás tři neděle a nezbývalo
než prostě utéci z nemocnice. Jako by naschvál přivedli v tutéž
dobu ještě jednoho šílence. Tento způsobil na mne zvláštní dojem.
Přihodilo se to již v třetím roce mého vězení. V prvním roce, či
lépe řečeno, za prvních měsíců mého života v káznici chodil jsem
z jara na práci se skupinou kamnářů jako podavač do cihelny,
vzdálené asi dvě versty. Bylo zapotřebí spraviti pece k budoucím
letním pracím v cihelně. Toho rána seznámili mne v cihelně
M...cký a B. s přebývajícím tam vrchním dozorcem, poddůstojníkem
Ostrožským. Byl to Polák, stařec asi šedesátiletý, vysoký,
hubený, velice slušného, ba i vznešeného zevnějšku. V Sibiři byl
od dávných dob ve službě, a ačkoli byl původu selského a přišel
sem jako voják s vojskem v třicátém roce, M...cký a B. ho přece
měli rádi a vážili si ho. Četl si neustále katolickou bibli. Dal
jsem se s ním do řeči a on mluvil tak laskavě, tak rozumně, tak
zajímavě vypravoval, tak dobrosrdečně a poctivě hleděl. Od té
doby jsem ho neviděl po dvě léta, jen jsem slyšel, že byl vzat
pro jakousi záležitost do vyšetřování, a znenadání ho přivedou do
našeho pokoje v nemocnici jako šílence. Vešel s výskáním,
chechtem a s nejneslušnějšími, sprostými posuňky se pustil do
tance po pokoji. Trestanci měli hroznou radost, ale mne se
zmocnil veliký zármutek...

Za tři dni už jsme nikdo nevěděl, co s ním počít. Hádal se, pral
se, výskal, prozpěvoval písně, i v noci, vyváděl každou chvíli
takové protivné kousky, že se všem dělalo až na nic. Nikoho se
nebál. Oblékali mu blázineckou kazajku, ale to bylo pro nás ještě
horší, ačkoli bez kazajky se pouštěl do hádek a byl by se sepral
bezmála se všemi. Za ty tři neděle někdy celý pokoj prosil jedním
hlasem hlavního lékaře, aby dal převésti naše neštěstí do druhého
trestaneckého pokoje. Tam za dva dni už prosili, aby ho zase
odvedli k nám. A protože byli u nás najednou dva šílenci, oba
nepokojní a zuřivci, proto si oba pokoje vyměňovali po řadě své
šílence. Ale ukázalo se, že byli jeden horší druhého. Všichni si
oddechnuli svobodněji, když je konečně někam od nás odvedli...

Pamatuju se ještě na jednoho podivného blázna. Přivedli jednou v
létě jednoho obžalovaného, zdravého a na pohled velmi
neohrabaného chlapíka, starého asi čtyřicetpět let, s tváří
zohyzděnou od neštovic, se zalitýma červenýma malýma očima a s
neobyčejně zasmušilým a mračným vzezřením. Umístili ho podle mne.
Ukázalo se, že je to velice klidný člověk, s nikým se nedával do
řeči, a seděl jako by o něčem přemýšlel. Počalo se smrákati a tu
se nenadále obrátí ke mně. Přímo, bez jakéhokoli úvodu, ale s
takým vzezřením, jako by sděloval se mnou neobyčejné tajemství,
počal mně vypravovati, že má tyto dni dostat dva tisíce, ale že
se to nyní nestane, protože se dcera plukovníka G. přimlouvá za
něho.

Pohlédl jsem udiveně na něho a odpověděl jsem, že v tomto
případě, jak se mi zdá, plukovníkova dcera nevyřídí ničeho. Neměl
jsem ještě tušení o ničem; přivedli ho k nám ne jako blázna, ale
jako obyčejného nemocného. Otázal jsem se ho, co mu schází? On
mne odpověděl, že neví, a že ho sem poslali za jakousi příčinou,
ale že je docela zdráv a dcera plukovníkova že je do něho
zamilována; že jela jednou, budou tomu dvě neděle, okolo hlavní
stráže a on v týž okamžik vyhlédnul ze zamříženého okna. Jakmile
ho spatřila, ihned že se do něho zamilovala. Od té doby byla za
různými záminkami již třikrát na strážnici; ponejprv přišla spolu
s otcem k bratru důstojníkovi, jenž byl v tu dobu právě na
stráži; po druhé přišla s matkou rozdávat almužnu, a když šla
okolo něho, pošeptala mu, že ho miluje a vysvobodí ho. Bylo ku
podivu, s jakými jemnými podrobnostmi vypravoval mně celou tu
pošetilost, jež se ovšem ve vší své celosti zrodila v jeho
chorobné, ubohé hlavě. Věřil svatě, že bude zbaven trestu. O
vášnivé lásce oné slečny k němu mluvil klidně a s přesvědčením, i
nehledě na veškeru bláhovost této historie, tak bylo hloupo
poslouchati takové romantické vypravování o slečně, zamilované do
člověka, starého padesát let, s takovou unylou, rozhořčenou a
znetvořenou tváří. Ku podivu, co mohl provésti strach před
trestem s tou bojácnou duší.

Dost možná, že vskutku někoho uviděl z okénka, a šílenství, jež
se v něm rodilo ze strachu, vzrůstajícího s každou hodinou, našlo
si z nenadání svůj východ, svou formu. Tento nešťastný voják,
jenž si snad ani jednou nevzpomněl na slečny, vymyslil si
najednou celý román, pudem jaksi se chápaje aspoň tohoto stébla.
Vyslechl jsem ho mlčky a podal jsem o něm zprávu ostatním
trestancům. Ale když se druzí počali vyptávati, on cudně umlk'.

Druhého dne se ho lékař dlouho vyptával, a poněvadž mu oznámil,
že je zdráv a při prohlídce vskutku se ukázal zdravým, propustili
ho z nemocnice. Ale o tom, že mu na lístek napsali „sanat",
dověděli jsme se teprve, když lékaři odešli z pokoje, tak že jsme
jim už nemohli pověděti, co mu vlastně schází. Ostatně ani my
jsme tehdá ještě zcela netušili, oč tu hlavně běželo. A zatím
celá věc záležela v pochybení představenstva, jež ho k nám
poslalo, aniž udalo příčinu, proč ho posýlá. Přihodila se tu
jakási nedbalost. A možná dost, že i ti, co ho k nám poslali,
také jen hádali, ale nebyli ještě zcela přesvědčení o jeho
šílenosti, zakročili následkem nejistých pověstí a poslali ho k
nám na zkoušku.

Ať již se věc měla jakkoli, nešťastníka za dva dni na to vyvedli
k potrestání. To zdá se velice ho překvapilo svou neočekávaností;
nevěřilť do posledního okamžiku, že bude potrestán, a když ho
táhli podél vystrojené řady, počal křičeti „pomoc!" V nemocnici
ho uložili tentokrát už ne do našeho pokoje, kde nebylo svobodné
postele, nýbrž do druhého. Ale vyptával jsem se na něho a zvěděl
jsem, že po celých osm dní nepromluvil s nikým ani slova, byl
zaražen a neobyčejně truchliv... Potom ho poslali někam pryč,
když se mu zahojila záda. Já aspoň ničeho jsem víc již o něm
neuslyšel.

Co pak se vůbec týče léčení a léků, tu nakolik jsem mohl
pozorovati, lehce nemocní skoro nikdy neplnili, co jim bylo
předepsáno, a nepřijímali léků; ale těžce nemocní a vůbec
opravdově nemocní velmi rádi se léčili, přijímali pravidelně své
mixtury a prášky; ale nejvíce měli u nás v oblibě vnější
prostředky. Baňky, pijavky, horké obkladky a pouštění krve, jež
tak miluje a jemuž tolik věří náš prostý lid, přijímalo se u nás
s ochotou, ba i s radostí. Zajímala mne jedna podivná okolnost.
Titéž lidé, kteří byli tak trpělivi při snášení nejtrapnějších
bolestí při bití holemi a pruty, nezřídka si stýskali, krčili se,
ba i stenali, když jim sázeli baňky. Buď že se příliš rozněžili,
anebo se tak jen stavěli: opravdu nevím, čím to vysvětliti.

Pravda naše baňky byly zvláštního druhu. Přístroj, jímž se
prosekne okamžitě kůže, ranhojič kdysi za dávných dob ztratil
nebo pokazil, anebo se snad sám pokazil, takže bylo nutno
prováděti nezbytné zářezy do těla lancetou. Pro každou baňku
dělají okolo dvanácti zařezů. Přístrojem to nebolí. Dvanáct
nožíčků sekne najednou okamžitě, a bolest není cítiti. Ale
prořezává-li se kůže lancetou, to je něco jiného. Lanceta řeže
poměrně velmi pomalu; bolest je cítiti; a poněvadž ku příkladu
pro deset baněk je zapotřebí učiniti stodvacet takových zářezů,
bylo to všechno vzato dohromady ovšem bolestno. Zakusil jsem to,
ale ačkoli to bolelo a bylo mrzuté, přece ne v takovém stupni,
aby se člověk nemohl zdržeti od stenání.

Bývalo někdy až směsno dívati se na některého otevřhubu a siláka,
jak se krčí a počíná fňukat. Vůbec bylo to možno srovnati s tím,
když některý člověk pevný, ba i klidný, při nějaké důležité
záležitosti stává se mrzutým a svéhlavým doma, když nemá co
dělat, nejí, co se mu podává, vadí se a nadává; nic mu není vhod,
všichni mu překážejí, všichni jsou k němu hrubi, všichni ho
trápí; slovem dobré bydlo mu nedá posedět, jak se říkává někdy o
podobných pánech, s nimiž se setkáváme ostatně i mezi prostým
lidem; v naší káznici pak za příčinou všeobecného společného
přebývání, až příliš často.

Stávalo se, že v nemocnici sami soudruhové se počali posmívati
takovému choulostivci, a některý z nich mu proto vyhubuje; a
vida, hned umlkne, jako by byl vskutku jen na to čekal, aby mu
vyhubovali, by umlk'. Zvláště Usťjancev to neměl rád a nikdy si
nedal ujiti příležitost, aby nevynadal choulostivci. On vůbec si
nedával ujiti příležitost, aby se mohl dáti s někým do sporu.
Bylo to jeho potěšením, jeho potřebou, ovšem následkem nemoci a z
části též tuposti. Zadívá se napřed vážně a upřeně a potom
jakýmsi klidným, přesvědčeným hlasem začne dávati naučení. Do
všeho se míchal; zrovna jako byl dosazen k nám za dozorce nad
pořádkem aneb nad všeobecnou mravností.

„Všeho si všímá," říkávali někdy se smíchem trestanci. Jeho
ostatně šetřili a vyhýbali se hádkám s ním, časem se jen tak
trochu smáli.

„Ten toho napovídal! Na třech vozech by to neuvezli."

„Co napovídal? Před hlupákem čapky nesmekají, to je známo. Proč
pak křičí, když ho říznou lancetou? Líznul si medu, neboj se nyní
chladu, to znamená: trp!

„Ale co je tobě do toho?"

„Ne, braši," skočil jim do řeči jeden z našich trestanců, „baňky
to není nic, zkusil jsem to. Ale není větší bolesti, jako když tě
za ucho dlouho táhnou."

Všichni se dali do smíchu.

„A což tebe tahali?"

„A tys si myslil, že ne? Rozumí se, že tahali."

„Proto ti uši tak trčí do výšky."

Onen trestanec, Sapkin, měl opravdu velmi dlouhé, po obou
stranách trčící uši. Býval tulákem, byl ještě mladý, člověk
rozumný a tichý, mluvíval vždy s jakýmsi vážným, zatajeným
humorem, což některým jeho historkám dodávalo mnoho komismu.

„Z čeho pak jsem se měl domyslit, že tě tahali za ucho? A když si
to tak představím, jsi to tvrdohlavý člověk?" vpletl se znova do
řeči Usťjancev, hněvivě se obraceje k Šapkinu, ačkoli tento
nemluvil s ním, nýbrž se obracel vůbec ke všem. Ale Sapkin se ani
na něho nepodíval.

„A tebe kdo tahal?" ozval se kdosi.

„Kdo? Vímeť kdo, ispravník. To bylo braši za tuláctví. Přišli
jsme tehdá do K. a byli jsme dva, já a ještě jeden, také tulák,
Jefim bez příjmení. Cestou jsme si u jednoho sedláka ve vsi
Tolmině pomohli maličko. Je tam taková ves, Tolmina. Přijdeme a
díváme se; rádi bychom si pomohli, ale bojíme se. „V poli čtyři
voli, ale ve městě strach," vímeť. Nu především jsme zašli do
krčmy. Ohlédneme se. Přijde k nám jeden, takový prohořelý, lokte
prodřené, v německých šatech. Tak a tak. — Dovolte, povídá, jak
pak, s dokumentem?"*)

„Ne, povídáme, bez dokumentu."

„Tak. A my taky. Tuhle mám ještě dva dobré přátele, povídá, také
slouží u generála Kukuškina. **) Tak smím tedy prosit: maloučko
jsme si vyhodili z kopýtka a penízky jsme si ještě neopatřili.
Uštědřete nám láhvičku."

„S velikou radostí," povídáme. Nu, vypili jsme. I ukázali nám tam
jednu věc, která se týkala našeho řemesla. Dům tam stál na
pokraji města, bohatý jeden měšťan tam ostával, statku měl plno:
shodli jsme se, že mu v noci

*) Průvodní list.

**) Totiž v lese, kde kuká kukačka. Chce tím říci, že jsou také
tuláci.

učiníme návštěvu. Jenže jsme u toho bohatého měšťana v noci
všichni, všech pět nás, vlezli do pasti. Odvedli nás na policii a
potom k samému ispravnikovi. Já — povídá — sám je vyslechnu.
Vyjde s dýmkou, číšku čaje nesou za ním, silný takový, s licousy.
Sedl. A tu kromě nás přivedli ještě tři jiné, také tuláky. A je
vám to braši směšný člověk, tenhle tulák: Nu, na nic se
nepamatuje, třebas mu kůl na hlavě tesej, všechno zapomněl, o
ničem neví. Ispravnik zrovna ke mně: „Co jsi zač?" Tak zařval,
jako ze sudu. Rozumí se, povídám také jako všichni: „Na nic, já
řku, se nepamatuju, vaše vysokoblahorodí, všechno jsem zapomněl."

„Počkej," povídá, „já si s tebou ještě promluvím; tvá tlama je
mně povědomá;" a sám jen jen na mne poulí oči. A já jsem ho před
tím nikdy ani neviděl. Jde k druhému: „Kdos' ty?"

„Vyskoč-upaluj, vaše vysokoblahorodí."

„To se tak jmenuješ, Vyskoč-upaluj ?"

„Tak se jmenuju, vaše vysokoblahorodí."

„Nu dobře, tys Vyskoč-upaluj, a ty ?" To se ptá třetího.

„A já za ním, vaše vysokoblahorodí."

„Ale jak ti říkají?"

„Tak mně říkají. ,A já za ním', vaše vysokoblahorodí."

„A kdo pak tě, darebáku, tak pojmenoval?"

„Dobří lidé mne tak pojmenovali, vaše vysokoblahorodí. Všude jsou
na světě dobří lidé, vaše vysokoblahorodí, vímeť."

„A kdo jsou ti dobří lidé?"

„Pozapomněl jsem už trochu, vaše vysokoblahorodí; račte už
odpustiti velikodušně."

„Všechny jsi zapomněl?"

„Všechny jsem zapomněl, vaše vysokoblahorodí."

„Vždyt jsi měl přece také otce, matku? Aspoň na ně pamatuješ-li
se?"

„Bezpochyby že měl, vaše vysokoblahorodí, a ostatně také jsem už
trochu pozapomněl; dost možná, že jsem je měl, vaše
vysokoblahorodí."

„A kdež jsi se zdržoval až dosavad?"

„V lese, vaše vysokoblahorodí."

„Pořád v lese?"

„Pořád v lese."

„Nu a v zimě?"

„Zimu jsem neviděl, vaše vysokoblahorodí."

„Nu a ty, jak ty se jmenuješ?"

„Sekyra, vaše vysokoblahorodí."

„A ty?"

„Nabrus ji, vaše vysokoblahorodí."

„Tedy žádný se nemůžete na nic upamatovat ?"

„Na nic se nepamatujeme, vaše vysokoblahorodí."

Stojí, směje se a oni hledí na něho a také se usmívají. A jindy
zrovna do zubů udeří, když se podřekneš. A víme, jací jsou to
lidé, všichni siláci, takoví vypasení. „Odveďte je do trestnice,"
poroučí, „potom se s nimi spravím. A ty tu zůstaneš" — to povídá
jako mně. „Pojď sem, sedni!" Koukám: stůl, papír, péro. Myslím
si: co to asi zamýšlí dělat? „Sedni — povídá — na stolici, vezmi
péro a piš!" a při tom mne chytil za ucho a táhne. Koukám na
něho, jako čert na popa.

„Neumím, já řku, vaše vysokoblahorodí!"

„Piš!"

„Ustrňte se, vaše vysokoblahorodí."

„Piš, jak umíš, tak piš!" a při tom pořád táhne za ucho, pořád
táhne a jak tu zakroutí! Nu braši, povídám vám, raději kdyby mně
nasypal tři sta rákoskou, až se mi v očích zajiskřilo. „Piš" a
„Piš!" Tak vede svou neustále.

„Což se zbláznil, či co?"

„Ne, nezbláznil se. Ale v T...ku písař vyvedl nedávno kousek;
peníze erární sebral a útek' s nimi; také mu uši odstávaly. Nu,
podali zprávu na všechny strany. A já podle popisu trochu
jakobych mu byl podoben, proto tedy mne zkoušel, umím-li psát a
jak píšu."

„To jsou věci, hochu! A bolelo to?"

„Povídám, taková bolest."

Ozval se všeobecný smích.

„Nu což, napsal jsi něco?"

„Ale což jsem mohl napsat! Počal jsem pérem čmárati, čmárám,
čmárám po papíře, nu a on mne pustil. Ale pohlavků asi deset
ještě přidal nádavkem, toť se ví, a pak mne pustil, také do
trestnice, vímeť."

„A ty opravdu umíš psáti?"

„Umíval jsem, ale od té doby, co začali psáti pérem, už neumím."

Tedy při takových historkách, či lépe řečeno při takovém žvástu
utíkal časem náš nudný čas. Můj Bože, jaká to byla dlouhá chvíle!
Dni dlouhé, dusné, jeden zrovna jako druhý. Aspoň kdyby nějaká
kniha byla! A při tom jsem chodíval, zvláště z počátku, často do
nemocnice, někdy churavý, někdy prostě si poležet; utíkal jsem z
trestnice. Těžko tam bylo, ještě tíže nežli zde, mravně bylo
tíže. Rozezlenost, nenávist, sváry, závist, neustálé dobírání si
nás šlechticů, zlé, hrozebné obličeje! Zde však v nemocnici
všichni si byli více rovni, žili spolu přátelštěji.

Nejsmutnější chvílí z celého dne byl večer, když se rozsvěcovaly
svíčky a počátek noci. Spat léhají záhy. Mdlá svítilna svítí
opodál u dveří jasným bodem, ale na naší straně je na polo tma.
Smrad se šíří po světnicí a dělá se dusno. Některý nemůže
usnouti, vstane a sedí půldruhé hodiny na posteli, nakloniv svou
hlavu s noční čepicí, jako by o něčem přemýšlel. Patříš na něho
celou hodinu a snažíš se uhodnouti, o čem přemýšlí, abys také
nějak ubil čas. Anebo počneš strojiti plány, vzpomínati na
minulost, fantasie počne kresliti obšírné, světlé obrazy.
Vzpomínáte si i na takové podrobnosti, jež by vám jindy nepřišly
ani na mysl a neprocítili byste je tak, jako nyní. Anebo se
zamyslíte o budoucnosti: V jakém stavu vyjdete z káznice? Kam?
Kdy to bude? Vrátíte-li se kdy do svého rodného kraje? Dumáte,
dumáte a naděje vám procitne v duši...

A jindy se dáte zhola do počítání: jeden, dva, tři atd. abyste
při tom počítání nějak usnuli. Napočítal jsem někdy do tří tisíc
a neusnul jsem. Někdo se obrátí. Usťjancev zakašle svým shnilým,
souchotinářským kašlem, pak slabě zastená a pokaždé prohodí:
„Hospodine, zhřešil jsem!"

A je tak podivno slyšeti tento chorobný, prasklý a nyjící hlas za
všeobecného ticha. Tamhle někde v koutku také nespí a rozmlouvají
spolu s postele. Jeden počne něco vypravovati o svých příhodách,
o dávné minulosti, o svém tuláctví, o dětech, o ženě, o bývalých
pořádcích. Z pouhého vzdáleného šeptání už poznáváš, že to, o čem
on vypravuje, nikdy více se k němu nevrátí a sám on,
vypravovatel, že je krajíc, odříznutý od bochníka. Druhý
poslouchá. Je slyšeti pouze tichý, rovnoměrný šepot, jako by voda
šplounala kdesi daleko... Vzpomínám si, jak jsem kdysi za dlouhé
zimní noci vyslechl jedno takové vypravování. Na první pohled se
mně to zdálo jakýmsi zimničným snem, jako bych ležel v horečce, a
vše to se mně zdálo v zimničném žáru a v pomatenosti...

IV.

Akulčin muž.

(Vypravování.)

Bylo už pozdě v noci, okolo dvanácti hodin. Usnul jsem a náhle
jsem procitnul. Mdlé, nepatrné světélko vzdálené noční svítilny
jedva osvěcovalo komnatu... Skoro všichni už spali. Spal i
Usťjancev a v nočním tichu bylo slyšeti, jak se mu těžce dýše,
jak mu při každém dechu hlen hrčí v hrdle. Daleko na chodbě
ozvaly se najednou těžké kroky přicházející střídající se stráže.
Cvaknula pažbou o podlahu ručnice. Otevřely se dvéře; svobodník
tiše kráčeje, přepočítal nemocné. Za minutku zavřeli pokoj,
postavili novou hlídku ke dveřím, stráže se vzdálila a zavládlo
opět předešlé ticho. Tu jsem teprv spozoroval, že nedaleko ode
mne po levé straně dva nemocní nespali a pošeptmu o něčem spolu
rozprávěli. Stávalo se to v nemocnici; někdy leží dva vedle sebe,
celé dni a měsíce nepromluví spolu slova, a najednou se
rozpovídají za lákavé noční hodiny a jeden počne před druhým
odhalovati celou svou minulost.

Povídali si dle všeho už dlouho. Počátek jsem nezaslechl, však i
nyní jsem všechno dobře neslyšel; ale ponenáhlu jsem přivykl a
počal jsem jim rozuměti. Spáti se mně nechtělo, což dělati
jiného, než poslouchat?... Jeden vypravoval ohnivě, leže napolo v
posteli se zdviženou hlavou a s krkem nataženým ve směru k
soudruhovi. Byl patrně roznícen, vzrušen; chtělo se mu
vypravovati. Posluchač jeho seděl zasmušile a zcela lhojstejně na
své posteli s nataženýma nohama, zřídka jen zabručel něco jako za
odpověď, anebo na důkaz soucitu s vypravujícím, ale to jen jaksi
ze zdvořilosti a ne opravdově, při tom si každou minutu cpal z
růžku tabák do nosu. Byl to voják z „polepšovacího oddělení"
Čerevin, člověk asi padesátiletý, mrzutý pedant, chladný resonér
a samolibý hlupák. Vypravovatel Šiškov byl ještě mladý člověk,
asi třicetiletý, trestanec z našeho občanského oddělení,
zaměstnaný v krejčovnách.

Doposud jsem mu věnoval málo pozornosti; však i potom, po celou
dobu mého života v káznici jaksi mne nelákalo, abych si ho
všímal. Byl to prázdný, potrhlý člověk. Někdy mlčí, chodí mrzutý,
chová se hrubě, celé neděle nepromluví. A najednou se vplete do
nějaké historie, počne roznášet klevety, rozčilovati se pro
hloupost, vláčí se z kasárny do kasárny, sděluje zprávy,
pomlouvá, činí se, jen což. Seřežou ho, a on opět umlkne. Byl to
človíček bojácný a slabý. Všichni s ním zacházeli jaksi nedbale.
Byl nevysoké postavy, hubený; oči měl jaksi nepokojné, ale časem
jaksi tupě zádumčivé. Přihodilo-li se, že něco vypravoval, počne
horkokrevně, s ohněm, i rukama hází, ale najednou jako když utne,
nebo přejde na jiný předmět, dá se unésti novými podrobnostmi a
zapomene, o čem počal vypravovati. Často nadával, a kdykoli se
dal do nadávání, tu pokaždé vytýkal něco svému soupeři, něco, čím
tento ublížil jemu, mluvíval s citem, div se nerozplakal... Na
balalajku nehrál špatně a hrál rád, o svátcích dokonce i
tancoval, a tancoval pěkně, když ho k tomu přiměli... Ne, že by
snad byl tak poslušným, ale rád si zjednával přátel a z
přátelství jim byl po vůli.

Dlouho jsem nemohl pochopiti, co to vypravuje. Také se mně zdálo
z počátku, že se neustále vzdaluje od předmětu a dává se unášeti
vedlejšími věcmi. Snad pozoroval, že Čerevina jeho vypravování
málo zajímá, ale zdá se, že si chtěl schválně namluviti, že jeho
posluchač je vtělená pozornost, a snad by ho velice zabolelo,
kdyby se přesvědčil o opaku.

„....Vyjde-li někdy na trh," pokračoval Šiškov, „všichni se
uklánějí, úctu vzdávají, slovem boháč."

„Obchody, povídáš, vedl?"

„Nu, ovšem, obchody. Mezi měšťanstvem je u nás nouze. Hotová
nuzota. Báby nosí vodu z řeky, ech, jaký kus cesty k dolině, aby
mohly zahrady zaliti; lopotí se, lopotí, a napodzim nesklidí zelí
ani na šči. Bída. Nu statek měl veliký, půdu najatými dělníky
vzdělával, tři měl; k tomu ještě své včelnice, med prodával, s
dobytkem obchod vedl, a v našem místě, vímeť, byl u veliké úctě.
Byl už hrozně stár, sedmdesát let, kosti ho tížily, šedý byl,
takový veliký. Když tak vyjde v lisí šubě na bazár, hned mu
všichni vzdávají čest. Vímeť, vědí co znamená. „Zdrástvujte
báťuško Ankudime Trofimyči!" — „Zdrástvuj — on na to — i ty!"
Nikým vám nepohrdá. „Buďte dlouho živ, Ankudime Trofimyči!" —
„Nu, jak se ti vede?" optá se on. — „Ech, nám jako nahému v trní.
A jak vám, báťuško?" — „Tak, tak — vece — dokud Bůh hříchy trpí,
také nebe zakuřujeme." — „Dlouho buďte živ, Ankudime Trofimyči!"
— Jak povídám, nikým nezhrdne, a když promluví, každé jeho slovo
platí jako rubl. Byl písmák, čtenář, samé nábožné věci jen čítal.
Usadí stařenku před sebou: „Nu, poslouchej, ženo, dávej pozor!" a
začne vykládat. A stařenka jeho nebyla zrovna stará, s ní se
oženil už podruhé, pro děti, vímeť; od první neměl dětí. Nu, a od
druhé od Marje Štěpánovny měl dva syny, ještě nedospělé; mladší,
"Vasja, se mu narodil, když mu bylo šedesát let. A Akulka, dcera,
byla ze všech tedy nejstarší, bylo jí osmnáct let."

„Totiž tvoje, tvá žena?"

„Počkej. Zprva tam Filka Morozov natropil neplech. Ty, povídá
Filka Ankudimovi, budeme se dělit; vyplať mně všechny čtyři sta
rublů; což myslíš, že jsem tvůj pacholek? Nechci s tebou společně
vésti obchod, a Akulku tvou, povídá, si nevezmu. Já jsem nyní
svým pánem. Moji rodičové, povídá, nyní umřeli, já peníze propiju
a potom se dám najati, na vojnu se dám, a za deset let přijedu
sem k vám jako polní maršálek. Ankudim mu peníze vyplatil, všecko
do kopějky mu vyplatil — protože ještě jeho otec se starým vedli
obchod na společné peníze. — „Jsi člověk ztracený," povídá mu. A
on na to: „Nu, ztracený-li nebo ne, to se ještě neví, ale s
tebou, brado plesnivá, naučí se člověk sídlem mléko nabírat. Ty,
povídá, z halíře chceš kapitál udělat, všelikou chamraď sbíráš,
nehodí-li se do kaše. Já ti na to naplivat chtěl, povídá.
Schráníš, schráníš a čerta koupíš. Já, povídá, mám svou hlavu. A
tvou Akulku si přece nevezmu; já, povídá, i tak jsem s ní
spával..."

„Jak, povídá Ankudim, smíš ty hanobiti poctivého otce poctivou
dceru? Kdy jsi s ní spal, hadí sádlo ty, psí krev ty;" a celý se
při tom zatřásl. Filka mně to sám vypravoval.

„A víte-li, povídá, já způsobím, že se Akulka nejen za mne, nýbrž
vůbec za nikoho neprovdá, nikdo si jí nevezme, ani Mikita
Grigorjič si ji teď nevezme, protože ztratila poctivost. Já už od
podzimka s ní žil. A nyní ani za sto raků nesvolím. Nu, dej
třebas ihned na zkoušku sto raků — nesvolím..."

„I zahýřil u nás, chlapík! Inu, tak, až se země otřásá, a město
plno hluku. Přátel si nabral, peněz hromada, tři měsíce hýřil,
všecko prohýřil. „Já — říkával — až budu hotov s penězi, prodám
dům, všecko prodám a potom buď se dám na vojnu, nebo se půjdu
toulat světem!" Od rána do večera opilý, párem koní s rolničkami
jezdil. A holky jak ho měly rády, nu až hrůza. Pěkně hrál na
kytáru."

„Měl tedy s Akulkou už před tím něco?"

„Mlč, počkej! Já jsem také tehdá otce pochoval, a mátuška moje
perníky pekla, na Ankudima jsme pracovali, tím jsme se živili.
Živobytí naše bylo bídné. Měli jsme ovšem také políčko za lesem,
obilí jsme seli, ale po smrti otcově všechno jsme prodali,
protože jsem si také vyhodil z kopýtka, brachu milý. Na matce
peníze ranami jsem vymáhál ..."

„To nebylo pěkné, jestli že ranami. Veliký hřích."

„Býval jsem nachmelen, brachu milý, od rána do noci. Dům jsme
měli ucházející, ještě jakž takž, třebas maličký, ale svůj. Ale v
jizbě třebas zajíce hoň. Často jsme sedávali o hladu, celý týden
není co dát do huby. Matka mne kárala, kárala; ale což mně!... Já
jsem tehda, brachu, od Filky Morozova ani neodcházel Od rána do
noci s ním. „Hraj mně — říkával — na kytáru a tancuj; já budu
ležet a na tebe peníze házet, protože jsem nejbohatší člověk." A
co jen všechno nevyváděl. Jen kradených věcí nepřijímal. „Já —
říkával — nejsem zloděj, nýbrž poctivý člověk. Ale pojďme,
říkával, Akulce vrata mazat dehtem; protože nechci, aby se Akulka
vdala za Mikitu Grigorjiče. To je mně nyní dražší, než kyselo,"
povídá."

„Ale za Mikitu Grigorjiče chtěl starý již před tím dceru
provdati. Mikita byl už také letilý, vdovec, s brejlemi chodil,
také měl obchod. Jakmile uslyšel, ze vznikly řeči o Akulce, jde a
povídá přímo: „Mně — povídá — Ankudime Trofimyči bude to veliká
hanba, a potom ani se nechci ženiti na stará leta." Tu jsme
Akulce pomazali vrata dehtem. Nu tak ji bili, tak ji za to doma
bili... Marja Štěpanovna křičí: „Se světa tě sprovodím!" A starý:
„Za starých dob — povídá — za ctihodných patriarchu, já bych ji —
povídá — na hranici rozsekal, ale nyní — povídá — je svět plný
tmy a hniloby." Sousedé přes celou ulici slýchali, jak Akulka řve
z celého hrdla; mrskali ji z rána do noci. A Filka volá po celém
trhu: „Znamenitá holka je Akulka — povídá — ráda se povyrazí při
sklence. Čistě si chodíš, bíle se nosíš, pověz koho miluješ! Já —
povídá — jsem jim tam utřel nos, budou si pamatovat."

„V tu dobu potkal jsem i já jednou Akulku; šla s vědry pro vodu.
A já křičím: „Zdrástvujte Akulino Kudimovno!Čest vaší milosti.
Čistě chodíš, kde to bereš; ukaž lístek, s kým to žiješ ?" Jen to
jsem řekl. Ale jak se ona na mne podívala; takové veliké oči
měla! Ale sama zhubeněla, jako štěpina. Nu povídám, tak se na mne
podívala! Ale mát její myslila, že se mnou žertuje a křičí na ni
ze vrat: „Co tam zuby ceníš, nestoudnice!" A ten den opět byla
bita. Celou hodinu ji někdy mlátila. „Zabiju ji — křičela matka —
protože teď už není mou dcerou."

„Nu ano, že byla lehká!"

„A ty jen poslouchej, strejčku. Když jsme tak s Filkou pořád
tehdá pili, přijde ke mne jednou matka, a já ležím. „Co ty
darebáku ležíš, povídá, ty lotře jeden — povídá. Spílá mně,
vímeť. Ožeň se, povídá, tamhle s Akulkou se ožeň. Nyní i tobě ji
rádi dají, tři sta rublů jen na penězích dostane." A já jí na to:
„Vždyť — povídám — je nyní už na celý svět zostuzena." — „Ty's
hlupák— povídá — svadebním věncem všechno se pokryje; tobě samému
bude výhodnější, bude-li pro celý život před tebou vinna. A my
bychom si jejich penězi pomohli; já už mluvila o tom— povídá — s
Marjí Štěpanovnou. Ráda to slyšela." A já na to: „Peníze na stůl
— povídám — dvacet rublů, potom se ožením." A věříš-li mně? Do
samé svadby jsem z opice ani nevycházel. A k tomu ještě Filka
Morozov hrozí: „Já ti, povídá, ty muži Akulčin, všechna žebra
přemlátím a s tvou ženou, když budu chtít, každou noc budu spát.
" A já mu povídám: „Lžeš, psí maso!" Nu, tu on mne zostudil po
celé ulici. Já přiběhl domů: „Nežením se, povídám, jestliže mně
nevysázejí ihned ještě padesát rublů!"

„A což ji chtěli provdati za tebe?"

„Za mne? A proč by ne? Já byl člověk poctivý. Můj otec upadl v
nouzi teprv na konec života následkem požáru; před tím jsme žili
bohatěji než oni. Ankudim tedy povídá: „Vy — povídá — jste hotová
žebrota." A já mu odpovídám: „Což ještě málo — já řku — vaše
vrata dehtem mazali." A on na to: „Což ty — povídá — nad námi
furiantíš? Dokaž napřed, že ztratila čest; každou hubu šátkem
nezacpeš. Tamhle je Bůh a tamhle — povídá — jsou dvéře; nech být.
Ale peníze, které jsi dostal závdavkem, musíš vrátit." Tu jsem se
Filky zbavil; vzkázal jsem mu po Mitrijovi Bykovu, že ho zostudím
nyní na celý svět, a do same svadby, brachu milý, jsem nevycházel
z opice. Teprve před svadbou jsem vystřízlivěl."

„Když nás přivezli od oddavek, posadili nás a Mitrofán
Štěpanovič, totiž ujec její, povídá: „Třebas ne se ctí, povídá,
za to pevně vykonáno a ukončeno." Starý, Ankudim, také se opil a
dal se do pláče; sedí a slzy mu tekou po bradě. A já, brachu, víš
co jsem tehdá udělal? Vzal jsem do kapsy s sebou důtky —
přichystal jsem si je ještě před svadbou — a měl jsem pevný
úmysl, že si spravím nyní chuť na Akulce, aby věděla, co to je
nepoctivým způsobem se vdávat, a aby lidé také věděli, že mne
neoženili jako hlupáka."

„Docela dobře! Aby totiž i budoucně si pamatovala..."

„Ne, strejčku, ty jen poslouchej. V naší krajině vedou
novomanžely z kostela hned do komory, a ostatní zatím pijí.
Zanechali nás tedy s Akulkou v komoře. Ona sedí celá bílá, ani
kapka krve ve tváři. Bála se patrně. Vlasy měla taky jako len
bílé. Oči měla veliké. A stále mlčívala, ani jí slyšeti nebylo v
domě, zrovna jako by němá byla. Podivná taková. A mohl bys si to
brachu pomyslit? Já si přichystal důtky, tam u samé postele jsem
si je položil, a vidíš, brachu milý, vždyť ona neměla ani za mák
viny na sobě."

„Není možná!"

„Ani za mák; zcela poctivá z poctivého domu. A zač ona, brachu
milý, musila snášeti taková muka ? Zač ji Filka Morozov před
celým světem zostudil?"

„Ano."

„Padl jsem před ní tehda hned tam u postele na kolena, ruce jsem
sepjal: „Mátuško — povídám — Akulíno Kudimovno, odpust mně
hlupáku, že jsem tě také za takovou pokládal. Odpusť mně,
povídám, darebovi!" A ona sedí přede mnou na posteli, dívá se na
mne, obě ruce mně položila na ramena, usmívá se a z očí jí slzy
kanou; pláče a směje se... Když jsem tehda vyšel k ostatním,
povídám: „Nu, až potkám nyní Filku Morozova, nebude více žíti na
světě!" A rodičové, ti ani nevědí, kterému svatému se mají
modliti; matka div jí k nohám nepadla a pláče. A starý povídá:
„Kdybychom byli znali a věděli, nevyhledali bychom ti takového
muže, dcero ty naše rozmilá." A když jsme vyšli spolu v první
neděli do chrámu, měl jsem na sobě beránkovou čapku, kaftan z
tenkého sukna, plyšové šaravary; ona v nové zaječí šubce, šáteček
hedbávný — to jest já se k ní hodím, ona ke mně; tak si kráčíme!
Lidé se dívají na nás se zálibou; já byl chlapík, a Akulinušku,
třebas se nemohla vynášeti před jinými, ale haněti také nebylo
možno; byla tak prostřední, jakých jde dvanáct na tucet ..."

„A to je právě dobře."

„Tak tedy poslechni. Druhý den po svadbě, ačkoli jsem byl
nachmelen, utekl jsem od hostí; vyklouznu jim a běžím. Dejte sem
— povídám — nestoudného Filku Morozova, dejte ho sem, podlce! Tak
křičím na trhu! Nu, opilý ovšem jsem byl; až vedle Vlásových mne
chytli a mocí tři lidé domů mne přivedli. A po městě jdou řeči.
Holky si na trhu povídají: „Holčičky, umnice, víte-li pak? Akulka
se jako poctivá vdala." Ale Filka mně krátce na to povídá před
lidmi: „Prodej ženu — napiješ se. U nás — povídá — voják Jáška
proto se jen oženil; se ženou nespal a po tři léta byl opilý." Já
mu povídám: „Ty's podlec!" „A ty — povídá — hlupák! Vždyť tě
ženili nestřízlivého. Co pak jsi v takovém stavu mohl poznati?"
Přišel jsem domů a křičím: „Vy jste mne oženili opilého!" Ale
matka se hned do mne pustila. „Ty matičko — povídám — máš zlatem
uši zavěšené. Dej sem Akulku!" I počal jsem jí třepat. Třepal
jsem jí, brachu, třepal, dvě hodiny jsem jí třepal, až jsem se
sám svalil; tři neděle nevstávala s postele."

„Je pravda ovšem," poznamenal flegmaticky Čerevín, „nebudeš-li je
bít, tedy... A což pak jsi ji zastal s milovníkem?"

„Abych ji zastal, ne, nezastal jsem ji," promluvil po krátké
pomlčce a jako by s namáháním Šiškov. „Ale mrzelo mne to velice;
lidé nás dočista oklevetali, a všeho toho příčinou byl Filka. „Ty
máš ženu — říkal — za model, aby každý na ní hleděl." Pozval nás
k sobě a tu se do mne pustí: „Jeho žena, povídá o mně, je
milosrdná duše, šlechetná, uctivá, chování má, všechno je na ní
hezké; takhle si jí nyní váží. A zapomněl, chlapík, jak jí sám
vrata dehtem mazal!" Já tu sedím opilý. A tu on mne chytne za
vlasy, a jak chytne, sehne mne dolů: „Tancuj, povídá, muži
Akulčin, já tě budu takhle držeti za vlasy, a ty tancuj a mne
bav!" — „Ty's podlec," křičím. A on mně na to: „Já k tobě přijedu
s kamarády a Akulce, tvé ženě, před tebou metlou nasekám, co se
mně bude líbit." Věříš-li, že jsem se potom celý měsíc bál z domu
vyjíti? Přijede, myslím si, zostudí mne. A právě za to jsem ji
počal bíti. .

„Co je plátno bít? Ruce svážeš, ale jazyk nezavážeš. Bít mnoho
také se nehodí. Potrestej, pouč, ale potom k ní buď laskav. Na to
je žena."

Šiškov chvíli mlčel.

„Když mne to hrozně mrzelo," počal opět vypravovati; „a potom už
jsem to měl ve zvyku. Některého dne z rána do večera ji mlátím:
vstane ne tak, jak bych si přál, chodí ne tak, jak bych si přál.
Nenabiju-li jí, jako by mi něco scházelo. Sedávala mlčky, oknem
se dívala a plakala... plakala někdy celý den. Bývalo mně jí líto
a přece jí nabiju. Matka mne proto kárávala, kárávala: „Darebáku,
říkávala, lotr jsi hotový!" — „Zbiju vás — křičím na to — nikdo
ať se mi neopováží slova promluvit; protože jste mne podvodně
oženili." Stařík Ankudim z počátku se jí zastával, sám přijde a
říká: „Však nejsi Bůh ví co za zvíře; najdu na tebe
spravedlnost!" Ale potom toho zanechal. A Marja Štěpanovna, ta
zkrotla úplně. Jednou přišla a se slzami prosila: „Přišla jsem tě
znepokojit, Ivane Seményči; věc je neveliká, ale prosba veliká.
Dopřej nám světla božího spatřiti, báťuško," a při tom se mně
uklání; „buď mírný, odpusť jí! Zlí lidé naši dcerku oklevetali;
vždyť sám víš, že's si ji bral poctivou..." Na kolena přede mnou
upadla, uklání se, pláče. A já furiantím: Ani vás slyšet nyní
nechci! Co se mi líbí nyní, to s vámi se všemi udělám, protože
nemám už vlády nad sebou; a Filka Morozov — povídám — je mým
přítelem a prvním soudruhem ..."

„Tedy opět jste se spolu spustili?"

„Ale kde! S ním nebylo žádné řeči. Nadobro se spil. Všechno, co
mel, utratil, a dal se jedním měšťanem najati, že půjde za jeho
nejstaršího syna na vojnu. V našem kraji jest už takový obyčej,
je-li kdo najat za vojáka, tedy do samého toho dne, kdy ho
odvezou na vojnu, všechno v celém domě musí před ním ležeti, a on
je nade vším úplným pánem. Peníze při odvodu obdrží v celosti, a
před tím bydlí v domě hospodářově, třebas půl léta tam bydlí, a
čeho jen za tu dobu nevyvádí s domácími! Nu taková spousta, že
aby svaté z domu vynášeli! Já jdu za tvého syna na vojnu — křičí,
jsem tedy váš dobrodinec; všichni si mne tedy musíte vážiti; ne-
li, odřeknu se. Zahýřil tedy Filka v domě měšťanově, až Bůh
brání; s dcerou spí, hospodáře za bradu každý den po obědě tahá —
vše to činí pro své vyražení. Každý den aby mu topili lázeň, a
aby páry přibylo, místo vody musí kořalku líti na žhavý kotel, a
do lázně aby ho ženské nesly na rukou. Vrátí se domů z vyražení,
stane na ulici: „Nechci jíti vraty, rozbírejte plot!" Musí mu
tedy v jiném místě vedle vrat plot rozebrati, a on tudy projde.
Konečně přišla doba, odvezli ho k odvodu, dali mu vystřízlivěti.
Lidu, Bože můj, co tu lidu bylo na ulici. „Filku Morozova vezou
na vojnu!" On se uklání na všechny strany. A Akulka šla v tu
chvíli ze zahrady; jak ji Filka uviděl — u samých našich vrat,
vykřikl „Stůj!" vyskočil z vozu, na kolena před ní a až k zemi se
jí poklonil. „Dušinko moje, — volá — jahůdko má, dvě léta jsem tě
miloval, a nyní mne s muzikou na vojnu vezou. Odpusť mne — povídá
— poctivého otce poctivá dcero, neboť já jsem podlec před tebou,
já jsem vším vinen." A podruhé se jí poklonil až k zemi. Akulka
se zastavila, jako by se byla ulekla z počátku, a potom se mu
poklonila po pás a pravila: „Odpusť i ty mně, dobrý junáku, a já
zlého na tebe ničeho nevím." Já za ní do světnice: „Co's mu
řekla, ty psí maso?" A ona, nu věříš-li mně, nebo ne, pohlédla na
mne: „Abys věděl — povídá — já ho miluju nyní více nežli světlo
očí svých!"

„Ale, ale!..

„Toho dne neřekl jsem jí po celý den ani slova... Až na večer:
„Akulko, já tě zabiju," povídám. V noci nemohu spát. Vyšel jsem
do síně napít se kvasu a tu začínalo už svitati. Vrátil jsem se
do jizby. „Akulko, povídám, vstávej, na pole pojedeme." Já už
před tím jsem se chystal na pole, matička také věděla, že
pojedeme. „Nu, to ráda slyším — povídá — V poli plno práce a
nádenník tam prý už třetí den leží na břiše." Zapřáhl jsem do
vozu, mlčím. Když se z našeho města vyjede, hned začne borový les
a táhne se na patnáct verst; za lesem je naše pole. Projeli jsme
tři versty lesem a já zastavím koně. „Vstávej, povídám, Akulíno,
tvůj konec se přiblížil." Ona kouká na mne, lekla se, vstala
přede mnou a mlčí. „Omrzela jsi mne, povídám; modli se Bohu!" A
chytnu ji za vlasy; vrkoče měla takové tlusté, dlouhé. Okolo ruky
jsem si je ovinul, ze zadu s obou stran jsem ji koleny přitiskl,
vytáhl nůž, hlavu jsem jí zahnul nazpět a tak jí přejedu po hrdle
nožem... Jak tu ona vykřikne, krev jak stříkne, já nůž odhodil,
obchvátil jsem ji zpředu rukama, lehl jsem na zemi, obejal ji, a
křičím nad ní, řvu z celého hrdla. Ona křičí i já křičím; celá se
zachvívá, trhá se mi z rukou a krev stříká na mne, její krev, i
do tváře, i na ruce se mně valí. Tu jsem ji nechal, neboť strach
se mne zmocnil, i koně jsem nechal, a sám utíkám, utíkám; humny
jsem přiběhl domů a do lázně. Lázeň jsme měli starou, dávno už
nesloužila; zalezl jsem pod podlážku a sedím tam. Do noci jsem
tam proseděl."

„A což Akulka?"

„A ona podle všeho se zdvihla za mnou a také se vydala na cestu
domů. Tak ji potom našli sto kroků od onoho místa."

„Nedořezal jsi ji tedy."

„Ano..." Šiškov se na chvilku zamlčel.

„Je to taková žíla" — podotknul Čerevin, „že když ji, tu samou
žílu, hned na ponejprv nepřeřízneš, člověk bude sebou neustále
hýbat, a ať mu vyteče co chce krve, přece neumře."

„Ale ona umřela. K večeru ji našli mrtvou. Oznámili to, jali se
mne hledat a už v noci mne našli v lázni... A nyní jsem tady už
čtvrtý rok," dodal po malé pomlčce.

„Hm... Pravda, nebudeš-li bíti, nebude dobře!" poznamenal
chladnokrevně a methodicky Čerevin, vytahuje opětně růžek s
tabákem. Počal šňupati dlouze a s přestávkami. „Ale zase, hochu,
když se to vezme" — pokračoval Čerevin — „jsi podle všeho hrozně
hloupý. Já jsem také tak jednou zastal svou ženu s milovníkem.
Zavolal jsem ji tedy do kůlny, oprať jsem složil na dvě. „Komu —
povídám — jsi přísahala? Komu jsi přísahala?" Nu, řezal jsem ji,
řezal opratí, řezal, řezal, půldruhé hodiny jsem ji řezal. A tu
prosí: „Tvé nohy budu mýtí a tu vodu piti." Avdoťja se
jmenovala."

V.

Letní doba.

Však hle, už duben počíná, již se blíží Velkonoce. Znenáhla
počínají i letní práce. Slunce jest den ode dne teplejší a
pronikavější; vzduch voní jarem a dráždivě působí na organismus.
Blížící se krásné dni rozčilují i spoutaného člověka, rodí i v
něm jakási přání, jakési snahy, stesky. Zdá se, že se člověku
ještě silněji stýská po svobodě pod jasným slunečným paprskem,
než za pošmourných zimních nebo jesenních dnů, a lze to
pozorovati na všech trestancích. Zdá se, jako by jednak byli rádi
světlým dnům, ale zároveň se v nich zvyšuje jakási nedočkavost,
netrpělivost. Opravdu jsem zpozoroval, že na jaře jako by se
častěji u nás v káznici přiházely sváry. Častěji bylo slyšeti
hluk, křik, rámus, vznikaly rozepře; a při tom zpozoruje člověk
náhodou někde při práci něčí zádumčivý pohled, upřený do modravé
dáli, tam někam na druhý břeh Irtyše, kde počíná jako nekonečný
ubrus přes půl druhého tisíce verst volná kirgizská step;
zpozoruje něčí hluboký povzdech z plných prsou, jako by zrovna
cosi táhlo člověka, aby si podýchal tím dalekým, svobodným
vzduchem, a ulehčil jím stísněné, spoutané duši.

„Eh!" zvolá konečně trestanec, a náhle, jako by setřásl se sebe
sny a dumy, netrpělivě a zasmušile se chopí rýče neb cihel, jež
má přenésti s jednoho místa na druhé. Za minutu již zapomene na
svůj nenadálý pocit a buď se dá do smíchu nebo do spílání, dle
toho, jaké jest povahy, anebo se dá najednou s neobyčejným, zhola
zbytečným zápalem do uložené mu práce, byl-li mu dán určitý úkol,
a počíná pracovati, pracovati ze všech sil, jako by chtěl obtíží
práce potlačiti v sobě něco takového, co ho samo tísní a tlačí
uvnitř. Jsou to vesměs lidé silní, z větší části v květu let a
sil... Těžký jsou okovy v tu dobu! Nepoetisuju v tomto okamžiku a
jsem přesvědčen o pravdě své poznámky. Kromě toho, že v teple,
uprostřed jasného, slunečného světla, když slyšíš a pociťuješ
celou duší, celou bytostí svou, jak se příroda vůkol tebe
probouzí s neobsáhlou silou, ještě těžšími se stávají zavřený
žalář, vojenský průvod a cizí vůle; kromě toho všeho za této
jarní doby po celé Sibiři a po celém Rusku s prvním hlesnutím
skřivánka počíná se tulácký život: prchají lidé boží ze žalářův a
hledají spásy po lesích. Po dusné jámě, po soudech, okovech a
prutech toulají se úplně po své vůli, kde se jim zachce, kde se
jim více líbí, kde se jim zdá pohodlněji; pijou a jedí, kde se co
trefí, co Bůh dá, a v noci mírně usínají někde v lese nebo na
poli bez veliké starosti, bez žalářní tesklivosti, jako lesní
ptáci, loučíce se na noc pouze s hvězdami nebeskými, usínají před
okem božím. Což povídat! Bývá i těžko, i hlad bývá; a zmoří
člověka „služba u generála Kukuškina". Celé dni člověk někdy
nespatří chleba; před každým aby se skrýval, schovával; časem
nezbude než krásti, loupiti a někdy i vražditi. „Osadník jest
jako dítě; nač se podívá, už se toho chápe," říkají v Sibiři o
tamních osadnících z přinucení. Přísloví toto v celé jeho síle a
ještě s některým doplňkem může býti užito také o tulácích. Tulák
jen zřídka není lupičem, a skoro vždycky je zlodějem, ovšem více
z nouze, než z povolání.

Jsou zatvrzelí tuláci. Někteří prchají, když už si odbyli svou
lhůtu nucených prací v káznici a byli usazeni v některé vsi jako
osadníci. Zdálo by se, že je spokojen jako osadník, je
zabezpečen, ale ne! Stále ho to někam táhne, někam láká! Život v
lesích je život bídný a hrozný, ale volný a plný dobrodružství,
má v sobě cosi svůdného, jakousi tajemnou vnadu pro ty, kdo jí už
jednou okusili a hle, uprchne člověk, někdy dokonce skromný,
řádný, jenž podával naději, že se stane dobrým osedlým člověkem a
čilým hospodářem. Mnohý se i ožení, má děti, prožije třebas pět
let na jednom místě a znenadání jednoho krásného jitra zmizí
někam k velikému ustrnutí ženy, dětí i celé volosti, k níž byl
připsán.

U nás v káznici mně ukázali jednoho z takových běhounů.
Nedopustil se nijakého zvláštního přestupku, aspoň nebylo
slyšeti, že by se o něm vypravovalo něco podobného, ale neustále
prchal, celý svůj život strávil na útěku. Býval i na jižní
hranici ruské za Dunajem, i ve stepi kirgizské, i ve východní
Sibiři, i na Kavkaze, všude se zdržoval. Kdo ví, za jiných
okolností snad by se byl stal z něho nějaký Robinson Kruzoe při
jeho vášnivé touze po cestování. Ostatně vše to mně o něm
vypravovali jiní; sám on v káznici málo mluvil, a když už
promluvil, tedy jen nejnutnější věci. Byl to velmi malinký
mužíček, již asi padesátiletý, neobyčejně tichý, s nápadně
klidným, ba až tupým obličejem, až blbě klidným, V létě si rád
poseděl na sluníčku a nezbytně si při tom bručel pro sebe nějakou
písničku, ale tak tiše, že na pět kroků od něho už jí není
slyšet. Tahy jeho obličeje byly jaksi zdřevěnělé; jedl málo,
nejvíce jen chlebíček; nikdy si nekoupil ani jediného preclíku,
ani sklenky kořalky; a ostatně sotva měl asi kdy jaké peníze; on
sotva asi uměl počítat. Ke všemu se choval úplně klidně. Káznické
pejsky krmíval někdy ze své ruky, kdežto u nás v trestnici psy
nikdo nekrmíval. Vůbec Rus nerad krmívá psy.

Povídalo se, že byl ženat, a sice dvakrát; pravilo se, že má
někde děti... Zač se dostal do káznice, nevím dokonce. Naši
neustále čekali, že ufoukne i od nás; ale buď že ještě nepřišel
jeho čas, anebo že jeho léta prošla, on si žil a požíval, chovaje
se jaksi zpytavě k oné podivné společnosti, jež ho obklopovala.
Ostatně spoléhati se nebylo možná; pravda, mohlo by se zdáti, nač
by mel prchati, čeho tím dosáhne? Ale přec jen, vezme-li se věc
kolem a kolem, lesní, tulácký život je ráj proti životu v
káznici. To je pochopitelno, a nemůže býti nijakého porovnání. Ač
je to těžký osud, ale přec jen svoje vůle. Toť příčina, proč
každý trestanec na Rusi, ať si sedí kdekoliv, stává se jaksi
nepokojným z jara, při prvních pozdravech jarních paprsků
slunečních. Třebas daleko ne každý má v úmyslu prchnouti; neboť
možno s určitostí říci, že se k tomu pro obtíž a odpovědnost
odhodlává ze sta jeden; ale zato ostatních devadesát devět aspoň
si zablouzní o tom, jak by bylo možná prchnouti a kam by se mělo
prchnouti; aspoň se u srdce uleví pouhým projevem přání, pouhým
zdáním možnosti. Některý si aspoň vzpomene, jak dříve kdysi
uprchl...

Mluvím nyní pouze o odsouzených. Avšak rozumí se, že nejčastěji a
nejvíce se odhodlávají k útěku trestanci, nacházející se ve
vyšetřování. Ti, kdo byli odsouzeni na určitou dobu, prchají leda
počátkem svého uvěznění. Když si však odbyl dvě nebo tři léta
káznice, počíná si trestanec let těch už vážiti a ponenáhlu
přichází k přesvědčení, že je lépe, dokončiti zákonitým způsobem
svou robotní lhůtu a vyjiti potom z káznice jako osadník, než se
odhodlati k takovému odvážnému podniku a k takové záhubě v tom
případě, nezdaří-li se útěk. A vždyť nezdar je tak možný! Leda
jen desátému se podaří zjinačiti svůj osud.

Z odsouzených odhodlávají se k útěku také častěji než jiní ti,
kdo jsou odsouzeni na příliš dlouhou dobu. Patnáct, dvacet let se
zdá věčností a odsouzený na takovou lhůtu stále je hotov k
blouznění o změně osudu, třebas si už odseděl deset let v
káznici. Konečně i vypálená znamení překážejí z části, aby se
člověk odhodlal k útěku.

Zjinačiti si osud jest výraz technický. Potom i při výslechu,
byl-li trestanec usvědčen, že prchl z káznice, odpovídá, že chtěl
zjinačiti svůj osud. Tento z části knihový výraz hodí se však
úplně k věci. Každý uprchlík má na mysli ne snad osvoboditi se na
vždy — víť, že je to skoro nemožno — nýbrž buď že se dostane do
jiného ústavu, nebo že bude odsouzen pouze k deportaci za
osadníka, anebo že se dostane znova do vyšetřování, a sice pro
nový přestupek, jehož se dopustí už za tuláctví — slovem, že se
dostane, kam je libo, jenom ne na staré místo, jež ho omrzelo,
jenom ne do předešlé káznice.

Všichni ti uprchlíci, nenajdou-li si v prodlení léta nějakého
nahodilého, neobyčejného místa, kde by mohli přezimovati,
nepadnou-li na příklad na některého přechovávatele uprchlíků,
jemuž je to výhodno; a neopatří-li si konečně, někdy třebas i
vraždou, nějakého průvodního listu, se kterým by se mohli usaditi
kdekoliv: všichni na podzim, nebyli-li polapeni už dříve, z větší
části sami se dostavují v zástupech do měst a trestnic jako
tuláci a usazují se v žalářích na zimu, ovšem nikoliv bez naděje,
že se jim v létě opět podaří prchnouti.

Vesna působila i na mne svým vlivem. Pamatuju se, jak jsem
dychtivě časem patříval skrze štěrbiny mezi břevny v ohradě a
dlouho jsem stával s hlavou skloněnou ku plotu, upřeně a
nenasytně pohlížeje, jak se tráva zelená na našem pevnostním
vale, jak se neustále tmavěji a tmavěji modrá daleké nebe.
Nepokoj a tesknost má rostly s každým dnem a káznice se mně
stávala stále víc a více protivnou. Nenávist, které jsem jako
šlechtic v prodlení prvních let stále zakoušel od trestanců,
stávala se mně nesnesitelnou, otravovala život můj jedem. Za těch
prvních let často jsem odcházel, ač mně nic nescházelo, poležet
si do nemocnice jedině proto, abych nebyl v káznici, jen abych se
zbavil té úporné, ničím nesmiřitelné všeobecné nenávisti.

„Vy jste ocelové zobáky, vy jste nás zaklovali," říkávali nám
trestanci, a jak jsem závidíval tehdá prostému lidu, jenž
přicházel do káznice! Ti se ihned se všemi přátelili. A proto
jaro, přelud svobody, všeobecné veselí v přírodě působily na mne
jaksi truchlivě a dráždivě.

Na sklonku postu, tuším šestého postního téhodne, přišla na mne
řada, jíti ke zpovědi. Celá káznice byla hned od prvního téhodne
rozdělena od staršího poddůstojníka na sedm skupin, podle počtu
nedělí, kdy měli jíti ke zpovědi. V každé skupině bylo tedy asi
třicet osob. Můj kající týden velmi se mně zalíbil. Ti, kdo
činili pokání, byli osvobozeni od práce. Chodili jsme do chrámu,
jenž byl nedaleko káznice, dvakrát i třikrát denně. Já už dávno
nebyl v chrámě. Velkopostní obřady, tak známé z dávných dob
dětství, z domu otcovského, velebné modlitby, zemní poklony — vše
to vzbudilo v mé duši dávnou, dávnou minulost, připomínalo dojmy
ještě z dětských let a pamatuju se, jak mně bylo velmi příjemno,
když nás z rána po zmrzlé za noci zemi vodili pod stráží s
nabitými puškami do domu božího. Stráž ostatně do chrámu
nevstupovala. Ve chrámě stávali jsme hustým hloučkem u samých
dveří, na nejposlednějším místě, tak že bylo slyšeti leda jen
hlasitého jáhna a jen zřídka možno bylo zpozorovati skrze zástup
černou řízu a lysinu duchovního.

Vzpomínal jsem si, jak jsem za dob dětských, stoje ve chrámě,
patříval časem na prostý lid, hustě se tlačící u vchodu a uctivě
se rozstupující před plukovnickými epoletami, před tlustým
bárinem, nebo před naparáděnou, ale velice nábožnou báryní, kteří
procházeli nezbytně až na první místa a byli připraveni každý
okamžik se pohádati o první místo. Tam u vchodu, jak se mně
zdávalo tehda, ani se tak nemodlili, jako my, modlili se
skroušeně, bedlivě, k zemi se ukláněli, a to s jakýmsi plným
vědomím své poníženosti.

Nyní přišla i na mne řada, abych stál na témž místě, ba ani ne na
témž; byli jsme spoutáni a zostuzeni; nás se všichni stranili,
nás se všichni skoro i báli, nás pokaždé podíleli almužnou, a
pamatuju se, že mně to bylo až i jaksi příjemno; jakýsi
rafinovaný, zvláštní pocit se ozýval v onom podivném potěšení.
„Nechať, jsem-li zde!" myslil jsem si. Trestanci se modlili velmi
horlivě a každý z nich pokaždé přinášel do chrámu svou žebráckou
kopějku na svíčku, nebo ji kladl do chrámové pokladničky. „Vždyť
jsem také člověk," myslíval si snad nebo pociťoval, když
odevzdával svou kopějku; „vždyť před Bohem všichni jsou si
rovni..." Ku přijímání jsme šli při ranní mši. Když duchovní s
kalichem v rukou odříkával slova:„... ale jako na lotra na
pravici vzpomeň si na mne," skoro všichni padli na zem, řinčíce
okovy, snad že vztahovali ta slova přímo na sebe.

Avšak již nastal velkonoční týden. Od správy káznice bylo nám
uděleno po vajíčku a po kousku pšeničného velkonočního mazance. Z
města opět zasypali káznici milodary. Opět návštěva duchovního s
křížem, opět návštěva představenstva, opět tučné šči, opět
opilství a vrávorání — všechno právě tak, jako o vánocích, s tím
rozdílem, že nyní bylo možno procházeti se po dvoře káznice a
hříti se na sluníčku. Bylo jaksi světleji, prostorněji než v
zimě, ale jaksi teskněji. Dlouhý, nekonečný letní den stával se
jaksi obzvláště nesnesitelným o svátcích. Ve všední den aspoň se
čas krátil prací.

Letní práce opravdu se ukázaly býti mnohem těžšími, než zimní.
Pracovalo se stále nejvíce při inženýrských stavbách. Trestanci
stavěli, kopali půdu, kladli cihly; jiní se zabývali
zámečnickými, truhlářskými a natěračskými pracemi při opravách
erárních budov. Třetí chodili do cihelny dělat cihly. Tato
poslední práce pokládala se u nás za nejtěžší. Cihelna byla od
pevnosti tři nebo čtyři versty vzdálena. Každý den v prodlení
léta ráno v šest hodin ubírala se celá skupina trestanců, asi
padesát osob, dělat cihly. Na tu práci vybírali nádenníky, to
jest ne řemeslníky, a osoby nepřináležející k nějakému řemeslu.
Brali s sebou chléb, protože pro vzdálenost místa bylo nevýhodno
přicházeti domů k obědu a proběhnouti za tou příčinou o osm verst
více; obědvali tedy až večer, když se vrátili do káznice. Úkol se
ukládal na celý den a sice takový, že jedva za celý pracovní den
mohl jej trestanec vykonati. Předně bylo zapotřebí nakopati a
vyvézti hlínu, samému nanosit vody, samému prošlapati hlínu v
jámě na míšení hlíny a konečně nahotoviti z ní jaksi velmi mnoho
cihel, cosi jako dvě stě, ne-li dokonce půl třetího. Já sám byl
pouze dvakrát v cihelně.

Vraceli se z cihelny již večer, unavení, utýraní, a neustále celé
léto vyčítali druhým, že konají nejobtížnější práci. To bylo
tuším jejich útěchou. Ale nehledě na to, někteří tam chodili
skoro s jakousi zálibou; předně pracovalo se za městem; místnost
byla otevřená, svobodná, na břehu Irtyše. Přec jen radostněji
rozhlédnouti se vůkol; není to stále tatáž pevnostní erárština!
Možno bylo svobodně si zakouřiti, ba i poležeti si půl hodinky s
velikou rozkoší. Já pak chodíval jako dříve buď do dílny, nebo na
alabastr, anebo mne konečně užívali za nosiče cihel při stavbách.
V této poslední funkci přihodilo se mi jednou, že jsem musil
nositi cihly se břehu Irtyše ke stavbě nové kasárny na sedmdesát
sáhů daleko a to přes pevnostní val. Práce ta trvala celé dva
měsíce. Mně se skoro líbila, ačkoli provaz, na němž jsem nosil
cihly, neustále mně dřel ramena. Ale mně se líbilo to, že
následkem práce zřejmě se ve mně rozvíjela síla. Z počátku jsem
mohl nositi pouze po osmi cihlách, a každá cihla měla po dvanácti
librách. Ale potom jsem došel do dvanácti a do patnácti cihel,
což mně působilo velikou radost. Fysická síla je nutná v káznici
neméně než mravní síla, má-li člověk snésti všechna hmotná
nepohodlí tamního prokletého života.

A já chtěl ještě užiti světa, až vyjdu z káznice...

Ostatně nenosil jsem rád cihly jen proto, že od té práce sílilo
mé tělo, nýbrž proto, že se práce konala na břehu Irtyše. Zmiňuju
se z té příčiny tak často o tomto břehu, poněvadž jedině odsud
bylo viděti boží svět, čistou,jasnou dáli, neobydlené, volné
stepi, působící na mne podivný dojem svou pustotou. Jenom na
břehu bylo možná státi zády k pevnosti a neviděti jí. Všechna
ostatní místa, kde se konaly naše práce, byla v pevnosti, nebo
podle ní. Od nejprvnějších dnů pojal jsem nenávist k oné pevnosti
a zvláště některým její budovám. Dům našeho majora zdál se mně
jaksi proklatým, odporným místem a pokaždé jsem pohlížel na něj s
nenávistí, kdykoli mně bylo jíti mimo. Na břehu však bylo možno
zapomenouti se; hledíš tak někdy na ten neobsáhlý, pustý prostor
jako vězen z okna svého žaláře na svobodu. Vše zde bylo pro mne
drahé a milé: i jasné, palčivé slunce na bezedném siném nebi, i
daleká píseň Kirgizova, zaléhající k nám z kirgizského břehu.
Upíráš dlouho oko a konečně rozeznáš nějakou chudobnou začazenou
jurtu nějakého bajguše; rozeznáš kouř u jurty, Kirgizku, která
tam cosi kutí se svými dvěma berany. Vše tam je chudobno a
divoko, ale svobodno. Zpozoruješ nějakého ptáka v modrém,
průzračném vzduchu, a dlouho upřeně sleduješ jeho let: hle tam
proletěl nad samou vodou, tam zmizel v sinavé dáli, a hle opět se
ukázal jedva se kmitající tečkou... I chudobný, zakrslý kvítek,
který jsem nalezl záhy z jara ve štěrbině kamenitého břehu, i ten
jaksi bolestně připoutal k sobě mou pozornost.

Tesknota celého toho prvního roku mého vězení byla nesnesitelná,
a působila na mne dráždivě a hořce. V ten první rok následkem oné
tesklivosti mnohé věci jsem nezpozoroval kolem sebe. Zavíral jsem
oči a nechtěl jsem si všímati. Uprostřed mezi zlými, nenávistnými
svými soudruhy trestanci nepozoroval jsem lidí dobrých, lidí
způsobilých k myšlení i cítění, nehledě na tu odpornou kůru, jež
je pokrývala na zevnějšek. Mezi jízlivými slovy přeslechl jsem
leckdy přívětivé a laskavé slovo, jež bylo tím dražší, že bylo
proneseno bez jakéhokoli úmyslu a nezřídka přímo z duše, jež snad
více vytrpěla a zkusila, než já.

Ale nač se o tom šířiti? Byl jsem nad míru rád, když jsem se
vrátil domů silně unavený: snad usnu! Nebot spaní bylo u nás v
létě mučení, div ne ještě horší, než v zimě.

Večery, pravda, bývaly někdy velmi pěkné. Slunce, jež po celý den
nemizelo ze dvora káznice, konečně zapadlo. Nastal chládek a po
něm skoro studená (ovšem poměrně), stepní noc. Trestanci, než je
zavrou do kasáren, procházívali se v zástupech po dvoře. Největší
část jest ovšem shromážděna v kuchyni. Tam vzniká vždycky nějaká,
pro káznici důležitá otázka, mluví se o tom a onom, rozbírá se
časem nějaká nová pověst, často pošetilá, ale budící neobyčejnou
pozornost těchto zavržených od světa lidí! Tu přišla na příklad
zpráva, že našeho velitele majora sesadí. Trestanci jsou
lehkověrní jako děti; vědí sami, že zpráva ta je hloupost, že jí
přinesl známý tlučhuba a pošetilý člověk, trestanec Kvasov, jemuž
dávno si uložili nevěřiti a který co slovo, to mluví lež; ale
přece se všichni chápou oné zprávy, posuzují, pořizují, sami sebe
těší, a věc končí tím, že se sami na sebe dopálí, sami se před
sebou zastydí, že uvěřili Kvasovu.

„Ale kdo pak ho sesadí!" volá jeden; „panečku, má tlustou šíji,
ledacos snese!"

„Však i nad ním, myslím, je představený!" namítá druhý, ohnivý a
nehloupý chlapík, jenž viděl kus světa, ale příč, jakého svět
neviděl.

„Vrána vráně oči nevyklube!" zasmušile, jako by jen sám pro sebe
prohodí třetí, člověk už šedivý, o samotě dojídající v koute své
šči.

„A představení, myslíš, že se tě přijdou ptát, mají-li ho
sesaditi nebo ne?" dodal lhostejně čtvrtý, drnkaje zlehka na
balalajce.

„A proč by ne mne?" rozjařeně namítá druhý; „rozumí se, že
všechno ubožactvo prosí; všichni si tehdy stěžujte, až se začnou
vyptávat. Ale to je tak: všichni u nás křičí, a když dojde k
věci, tak honem nazpátek."

„A co's ty si myslil?" praví balalaječník. „Na to je káznice."

„Tuhle," pokračuje rozohněný příč, neposlouchaje ho, „zbylo
trochu mouky. Poškrabky sebrali, nu to nejposlednější; poslali to
prodat. Kde pak! dověděl se; dozorce mu donesl; sebrali jim to;
hned je úspora. Je to spravedlivé či ne?"

„A komu chceš žalovati?"

„Komu! Samému levizorovi, co sem jede."

„Jakému že levizorovi?"

„To je pravda, braši, že levizor jede," promluvil mladý, čiperný
hoch, grámotný, bývalý písař, jenž čítal „Vévodkyni Lavaliére"
nebo cosi tomu podobného. Býval vždycky veselý a byl šprýmař, ale
pro jisté vědomosti jeho a pro zběhlost si ho vážili. Nevšímaje
si více všeobecné zvědavosti na budoucího revizora ubírá se přímo
ke kuchaři a žádá na něm játra. Naši kuchaři často prodávali něco
podobného. Koupí na příklad za své peníze veliký kus jater,
upekou je a prodávají za maličkost trestancům.

„Za troník nebo za dva?" ptá se kuchař.

„Řež za dva: ať mně svět závidí!" odpovídá trestanec. „Generál,
braši, takový generál z Petrohradu jede, celou Sibiř bude
prohlížet. To je jisté. U velitele to vypravovali."

Zpráva ta působí neobyčejné vzrušení. Čtvrt hodiny trvají otázky,
kdo vlastně jede, jaký generál, jaké hodnosti, a je-li vyšší než
zdejší generálové? O hodnostech, o představených, kdo z nich je
vyšší, kdo kým může zatočit a kdo z nich sám se poddá, trestanci
náramně rádi rozprávějí, ba prou se a nadávají si pro generály,
div že se nepoperou. Mohlo by se zdáti, jaký mají z toho zisk.
Ale dle podrobných vědomostí o generálech a vůbec o představených
měří se stupeň vědomostí, kloudnosti a dřívějšího významu člověka
ve společnosti, než se dostal do káznice. Vůbec rozmluva o
nejvyšších představených pokládá se za nejkrásnější a
nejvzácnější rozmluvu v káznici.

„Tedy vidíte, braši, že bude pravda, že sem jedou, aby majora
sesadili," hájí se Kvasov, malinký červený človíček, z horka
nakvašený a při tom velice bláhový. On první přinesl zprávu o
majorovi.

„Podplatí ho!" úsečně namítá zasmušilý, šedý trestanec, jenž
zatím dojedl své šči.

„Ba že ho podplatí," souhlasí druhý. „Což tu málo peněz nakradl!
Než přišel k nám, byl už velitelem praporu. A nedávno se chtěl
oženiti s dcerou protopopovou."

„Ale neoženil se; ukázali mu dvéře. Nezámožný tedy. Je to nějaký
ženich! Vstal se stolice a celé bohatství na něm. O velkonocích
všechno v karty prohrál. Feďka to povídal."

„Ano; hošík nehýří, ale penízky lítají jako pýří."

„Eh brachu, i já byl ženat. Špatně je se ženiti chuďasovi; oženíš
se, i noc je ti krátká!" prohodil Skuratov, jenž se také namanul
k rozprávce.

„Jak pak by ne! Právě o tobě je tu řeč," sekl ho čiperný chasník,
jenž býval písařem. „A ty, Kvasové, řeknu ti, že jsi notný
hlupák. Což pak si myslíš, že major může podplatiti takového
generála, a že takový generál schválně pojede z Petrohradu, aby
revidoval majora? Hlup jsi, synku, víš co ti povím!"

„A co? Když je generálem, tedy myslíš, že nebere?" skepticky
poznamenal kdosi v tlupě.

„Ovšem že nebere, a vezme-li, tedy už pořádně."

„Vímeť, že pořádně; podle hodnosti."

Generál vždycky vezme, rozhodně podotýká Kvasov.

„Snad i ty jsi ho podplácel?" s opovržením prohodil Baklušin,
jenž právě přichází. „Vždyť jsi generála sotva kdy viděl."

„A vidíš, viděl jsem."

„Lžeš."

„Sám lžeš."

„Tedy hoši, když viděl, ať hned přede všemi poví, kterého
generála zná? Nu povídej, protože já znám všechny generály."

„Já jsem viděl generála Zíberta," odpovídá jaksi nerozhodně
Kvasov.

„Zíberta! Takový generál nikdy nebýval. Do zád se ti asi
zakoukal. Zíbert byl tehda snad leda podplukovníkem, a tobě z
leknutí se zdálo, že je generálem."

„Ne, jen mne poslechněte," křičí Skuratov, „protože já jsem
člověk ženatý. V Moskvě skutečně byl takový generál, Zíbert, byl
rodem Němec, ale ruský. U ruského popa každý rok se zpovídal o
hospožinkách*) a pořád, hoši, jen vodu pil, jako kachna. Každý
den čtyřicet sklenic Moskvořecké**) vody vypil. Říkali, že se od
jakési nemoci léčí vodou; sám jeho „kamardin" mně to povídal."

„To si mohl karasy nasadit do břicha do vody," zažertoval
trestanec s balalajkou.

„Nu, přestaňte! Jde o důležité věci, a oni... Jaký prý to
levizor, braši?" starostlivě se vyptává jeden neposedný
trestanec, Martynov, už letitý, z vojenského oddělení, bývalý
husar.

„Ale vždyť si to všechno jen vymyslili!" poučuje ho jeden ze
skeptiků. „Odkud to jen berou a kam to jen kladou? A vždyť je to
samá smyšlénka."

„Ne, to není smyšlénka!" promluvil přísně Kulikov, jenž dosud
slavnostně mlčel. Byl to člověk, jenž požíval vážnosti, asi
padesátiletý, s tváří velice slušnou a s jaksi pohrdavě
vznešenými způsoby. Je si toho vědom a vynáší se tím. Je trochu
cikán, zvěrolékař, vydělává si v městě peníze léčením koní, a u
nás v káznici má obchod s kořalkou. Jest to chlapík chytrý, jenž
mnoho viděl. Slova šetří, jako by ruble rozdával.

„Je to svatá pravda, braši," pokračuje klidně. „Slyšel jsem to už
minulého téhodne; přijíždí generál, jeden z nejvyšších, a celou
Sibiř bude revidovat. Jeť známo ovšem, že ho budou podplácet; ale
kam pak našemu osmiokému: ten se k němu nesmí ani přiblížit.
Není, braši, generál jako generál. Jsou všelijací. Ale tolik vám
povídám, náš major na každý způsob na svém místě zůstane. To jest
jisté. My jsme lid bez jazyka, a z představených svůj na svého
žalovati nebude. Revizor nahlédne do trestnice a

*) Jinak uspenský půst v první polovici srpna.

**) Voda z Moskvy řeky.

tak i odejde. Oznámí potom, že nalezl všechno v pořádku..."

„Takové je to, braši. Ale major dostal strach; vždyť od rána je
už opilý."

„A večer si naloží podruhé. Feďka to povídal."

„Černého psa na bílo neumyješ. Však není opilý ponejprv."

„Což jest to tedy, když ani generál ničeho nepořídí! Dejte pokoj
s jejich hloupostmi," mluví vespolek vzrušení trestanci.

Pověst o revizorovi roznesla se v okamžiku po celé káznici. Lid
přechází po dvoře a nedočkavě jeden druhému sdělují novinku.
Někteří schválně mlčí, snažíce se zůstati chladnokrevnými a tím
se patrně snaží zdáti se vážnějšími. Třetí zůstávají lhostejní.
Na zápraží před kasárnami usedli si trestanci s balalajkami. Jiní
rozmlouvají dále. Někteří spustí píseň, ale vůbec jsou všichni
toho večera v neobyčejně rozechvělém stavu.

Před desátou hodinou všechny u nás přepočítali, zahnali do
kasáren a zavřeli na noc. Noci byly krátké; budili nás před pátou
ráno, a usínali všichni ne dříve než o jedenácté hodině. Do té
doby ještě dováděli, rozmlouvali, a někdy, jako v zimě, se
utvořily majdany. V noci se udělá nesnesitelně parno a dusno.
Ačkoli vane noční chládek oknem, v němž jest zdvižen rám, ale
trestanci se zmítají celou noc na svých narách jako v horečce.
Blechy se hemží myriádami. Drží se u nás i v zimě a sice v dosti
značném počtu, ale počínaje vesnou, rozmnoží se v takovém
množství, o němž jsem sice slýchal dříve, ale nezakusiv ve
skutečnosti, nechtěl jsem uvěřiti. A čím dále k létu, tím se
stávají dravějšími. Pravda, k blechám jest možno přivyknouti, sám
jsem to zkusil; ale přec jen jest s nimi těžko. Tak někdy člověka
utýrají, že leží posléze jako v horečce a sám cítí, že nespí, že
jen pozbyl jaksi vědomí. Konečně, když před samým ránem i blechy
na konec dají pokoj, jako by usnuly a když člověk za vlivu
jitřního chládku opravdu sladce usne, ozve se náhle nelítostný
třeskot bubnu u vrat káznice a začíná buzení. S proklínáním
slyší, zalézaje pod kožich, hlasité, zřetelné zvuky, zrovna jako
by je počítal a ještě v polusně zalézá do hlavy nesnesitelná
myšlénka, že totéž bude i zítra, i pozejtří a několik let za
sebou až do samého osvobození. A kdy pak — pomyslíš si — nastane
ta svoboda, a kde že je? Ale již jest nutno procitnouti; počíná
každodenní běhání, strkání... Lidé se oblékají, spěchají do
práce. Ovšem bylo možno si pospati hodinku také ještě v poledne.

Pověst o revizorovi nebyla lichá. Potvrzovala se den ode dne více
a konečně už zvěděli všichni na určito, že jede z Petrohradu
jistý vysoký genenál revidovat celou Sibiř, že už přijel, že už
je v Tobolsku. Každý den přicházely nové zprávy do káznice.
Přicházely pověsti též ze města; bylo slyšeti, že všichni mají
strach, všichni se činí, aby své zboží ukázali lícní stranou.
Mluvilo se, že vrchní velitel chystá příjem hostí, plesy,
slavnosti. Trestance celými houfy posýlali rovnat ulice v
pevnosti, skopávat hromádky, malovat ploty a sloupky, omítat,
bílit, slovem chtěli v jedné chvíli spraviti všechno, co se mělo
ukázati lícní stranou. Naši velmi dobře tomu rozuměli a neustále
ohnivěji a směleji rozsuzovali mezi sebou. Fantasie jejich
dostupovala do ohromných rozměrů. Chystali se dokonce, že
přednesou stížnost, až se jich generál bude ptáti, jsou-li
spokojeni. A zatím se přeli a hádali mezi sebou. Major byl
rozčilen. Častěji přijížděl do káznice, častěji křičel, častěji
se vrhal na lidi, častěji dával odváděti trestance na strážnici a
silně dohlížel na čistotu a pořádek. V tu dobu jako naschvál
přihodila se v káznici maličká příhoda, která ostatně nikterak
nerozčilila majora, jak by se bylo dalo očekávati, nýbrž naopak
ještě mu způsobila potěšení. Jeden trestanec ve rvačce bodnul
druhého šídlem do prsou, skoro pod samé srdce.

Trestanec, jenž spáchal zločin, nazýval se Lomov; toho, jenž
dostal ránu, zvali u nás Gavrilkou; byl to jeden ze zatvrzelých
tuláků. Nevím ani, měl-li nějaké jiné jméno ještě; u nás ho
jmenovali vždy Gavrilka.

Lomov býval zámožným sedlákem v T...ské gubernii, v K...ském
újezdě. Všichni Lomovi žili u jednoho krbu: stařík otec, tři
synové a strýc jejich, Lomov. Byli bohatými sedláky. Vypravovalo
se po celé gubernii, že měli na třista tisíc assignačních rublů
kapitálů. Zabývali se rolnictvím, vydělávali kůže, vedli obchody,
ale nejvíce se zabývali lichvařením, přechovávali tuláky a
kradené zboží a páchali podobná umění. Sedláci z polovice újezdu
byli jim dlužni, nacházeli se v jejich osidlech. Měli pověsť lidí
rozumných a chytrých, ale konečně příliš zhrdli, zvláště když
jistá velmi vážená osobnost z onoho kraje počala se cestou u nich
zastavovati a seznámila se osobně se staříkem, jenž se jí zalíbil
pro svůj důvtip a obratnost. Pomyslili si najednou, že není už na
ně soudu, a počali se čím dál, tím více odvažovati na různé
nezákonné podniky. Všichni na ně reptali, všichni jim přáli, aby
se provalili skrze zemi; ale oni vypínali nos pořád výš a výše.
Okresní hejtman, policejní komisaři nebyli jim už ničím.

Ale konečně praskli a zhynuli, avšak nikoli pro něco zlého,
nikoli pro své tajné přestupky, nýbrž pro hloupost. Měli v deseti
verstách od vesnice velký dvorec, po sibiřsky zajímku. Tam
bydlelo u nich jednou na podzim šest nádenníků Kirgízů, které se
jim dávno už podařilo lapiti do svých osidel. Jedné noci všichni
tito Kirgizové byli povražděni. Počalo vyšetřování. Táhlo se
dlouho. Za vyšetřování vyšlo na jevo mnoho jiných nekalých věcí.
Lomovi byli obžalováni pro usmrcení svých dělníků. Sami to
vypravovali a celá káznice to věděla; upadlo na ně podezření, že
byli dělníkům již příliš mnoho dlužni, a protože, nehledě na jich
veliké jmění, byli skoupi a lakotni, povraždili Kirgizy, aby jim
nemusili zaplatiti mzdu. Prodlením vyšetřování a soudního řízení
celé jich jmění přišlo na zmar. Stařík umřel. Děti byly rozeslány
po káznicích. Jeden ze synů a jeho strýc dostali se do naší
trestnice na dvanáct let nucené práce. A věříte-li? Vždyť byli
úplně nevinni smrtí Kirgízův. Po čase přiznal se v naší káznici
Gavrilka, známý podvodník a tulák, takto veselý čiperný hoch,
jenž bral celý ten zločin na sebe. Neslýchal jsem ostatně, zdali
se k tomu přiznal sám, ale celá káznice byla úplně přesvědčena,
že Kirgízově jeho rukou neminuli. Gavrilka ještě za tuláctví
býval ve styku s Lomovými. Dostal se do káznice na krátkou dobu
jako vojenský sběh a tulák. Kirgízy povraždil spolu se třemi
jinými tuláky; doufali, že si hezky pomohou ve dvorci a hodně že
tam uloupí.

Lomovy neměli u nás rádi, nevím proč. Jeden z nich, synovec, byl
statný, rozumný hoch a snášelivé povahy; ale strýc jeho, jenž
Gavrilku bodnul šídlem, byl hloupý a svéhlavý sedlák. S mnohými
se už dříve pohádal a býval pořádně bit. Gravrilku měli všichni
rádi pro jeho veselou, přívětivou povahu. Ačkoli Lomovi věděli,
že on je vrahem, a že sem přišli za jeho zločin, přece se s ním
nehádali; nikdy se ostatně ani nestýkali; a on také si jich
pranic nevšímal. A z nenadání vznikla hádka mezi ním a strýcem
Lomovem pro jakousi nejohavnější holku. Gavrilka se počal
vychloubati její přízní; mužík se stal žárlivým a jednoho
krásného poledne bodnul ho šídlem.

Lomovi, ačkoli za vyšetřování přišli na mizinu, žili v káznici
přece jako boháči. Měli patrně peníze. Měli svůj samovar, pili
čaj. Náš major o tom věděl a nenáviděl oba Lomovy v nejvyšší
míře. Bylo každému zřejmo, že se chápal každé maličkosti, jen aby
se jim dostal na kůži. Lomovi to vysvětlovali tím, že si major
přeje, aby ho podplatili. Ale oni mu úplatku nedali.

Bylo jasno, že, kdyby byl Lomov jen trochu hlouběji vrazil šídlo,
byl by Gravrilku zabil. Ale věc končila tím, že si Gavrilka
odnesl jen nepatrné poranění. Oznámili to majorovi. Pamatuju se,
jak přijel celý udýchaný a s patrnou radostí. S Gavrilkou
zacházel ku podivu laskavě, zrovna jako s vlastním synem.

„Co, můj milý, můžeš jíti do nemocnice tak, či ne? Ale ne, raději
ať mu zapřáhnou koně. Koně honem zapřáhat!" křiknul
poddůstojníkovi, jedva dechu popadaje.

„Vždyť já, vaše vysokoblahorodí, pranic necítím. On mne jen
trošíčku píchnul, vaše vysokoblahorodí."

„To nevíš, to nevíš, můj milý; potom budeš vidět... Je to v
nebezpečném místě; všechno závisí od místa; pod samé srdce
bodnul, loupežník! A tebe... já ti—" zařval, obrátiv se k Lomovu;
„nu, ted se na tebe dostanu!... Na strážnici!"

A vskutku se na něho dostal. Lomová soudili, a jakkoli byla rána
uznána za velmi lehké bodnutí, úmysl přece byl patrný. Zločinci
prodloužili lhůtu nucených prací a odsoudili ho k tisíci ranám v
ulici. Major byl úplně spokojen...

Konečně přijel revizor.

Druhého dne po příjezdu do města zajel i k nám do káznice. Bylo
to ve svátek. Již několik dní před tím bylo u nás všechno umyto,
uhlazeno, ulízáno. Trestanci čistě oholeni. Oblek měli na sobě
bílý, čistý. V létě podle předpisu chodili všichni v plátěných
bílých kazajkách a kalhotách. Na zádech měl každý zašitý černý
kruh, dva veršky v průměru. Celou hodinu cvičili trestance, jak
odpověděti kdyby je vysoce postavená osobnost náhodou pozdravila.
Konaly se zkoušky. Major lítal jako ztřeštělý.

Hodinu do příjezdu generálova všichni stáli na svých místech,
jako dřevění panáci a drželi ruce na švech kalhot. Konečně o
jedné hodině s poledne generál přijel. Byl to vysoký generál,
takový vysoký, že tuším srdce všech představených po celé západní
Sibiři musila se při jeho přichodu zatřásti. Vstoupil přísně a
vznešeně; za ním se přivalila veliká družina provázejících ho
místních představených; několik generálů, plukovníkův. Byl mezi
nimi také jeden v občanském obleku, vysoký a krásný pán ve fraku
a střevících, jenž také přijel z Petrohradu a jenž se držel
neobyčejně nenuceně a nezávisle. Generál často se k němu obracel
a sice velmi zdvořile. To trestance velice překvapilo: člověk
občanského stavu a taková čest, a k tomu ještě od takového
generála! Později se dověděli jeho příjmení a co je zač; ale řečí
bylo o něm plno.

Náš major, upjatý do uniformy s oranžovým límcem, s očima
zalitýma krví, s rudou, uhrovitou tváří, neučinil, jak se zdá,
zvláště příjemného dojmu na generála. Ze zvláštní úcty ke
vznešenému hosti byl bez brejlí. Stál opodál, natažený jako
struna, a celou bytostí svou zimničně očekával okamžik, kdy ho
bude k něčemu zapotřebí, aby letěl vyplnit přání jeho excellence.
Ale nebylo ho k ničemu zapotřebí. Mlčky obešel generál kasárny,
podíval se i do kuchyně, tuším i ščí okusil. Ukázali mu na mne:
ten a ten — oznamují — původu šlechtického.

„Á!" prohodil generál. „A jak se nyní chová?"

„Doposud uspokojivě, vaše excellenci," odpověděli jemu.

Generál pokynul hlavou a za dvě minuty vyšel z káznice. Trestanci
ovšem byli oslepeni a překvapeni, ale přece zůstali v některých
pochybnostech. O nějaké stížnosti na majora nemohlo býti ovšem
ani řeči. Ostatně i major byl o tom již dříve úplně přesvědčen.

VI.

Zvířata v káznici.

Koupě Hnědáka, jež se přihodila brzo na to v káznici, zajímala a
bavila trestance mnohem příjemněji, než vznešená návštěva.
Káznice mela právo držeti si koně pro přivážení vody, odvážení
odpadků a pod. K poklizeni byl ustanoven trestanec. On s ním i
jezdil, ovšem v průvodu vojáka. Práce měl náš kůň více než dosti
i ráno, i večer. Hnědák sloužil u nás již velmi dávno. Kůň byl
dobrý, ale byl již sedřený. Jednoho překrásného jitra, před samým
svátkem Petra a Pavla, Hnedák přivezl večerní sud, padl a za
několik minut zdechl. Politovali ho, všichni se shromáždili kolem
něho, rozmlouvali, přeli se. Nalézající se u nás vysloužilí
kavaleristé, cikáni, zvěrolékaři a podobní dávali při tom na jevo
i mnoho zvláštních vědomostí, co se týče koní, ba i pohádali se
vespolek, ale Hnědáka nevzkřísili. Ležel mrtvý s nabubřelým
životem, do něhož, všichni pokládali za svou povinnost šfuchnouti
prstem. Oznámili majorovi, že se stala vůle boží, a on rozhodl,
že se má koupiti ihned nový kůň.

Právě na svatého Petra dopoledne, po mši, když naši byli všichni
pohromadě, počali přiváděti koně, které byly na prodej. Samo
sebou se rozumí, že koupě měla býti svěřena samým trestancům. U
nás byli skuteční znalci, a ošiditi dvě stě padesát osob, které
se samy výhradně tím dříve zajímaly, bylo těžko. Sešli se
Kirgízové, koňaři, cikáni, měšťané. Trestanci s netrpělivostí
očekávali příchod každého nového koně. Byli veselí, jako děti. Ze
všeho nejvíce jim lichotilo, že, vida, i oni, jako svobodní lidé,
jako by opravdu ze své vlastní kapsy, kupují pro sebe koně a mají
úplné právo jej koupiti.

Tři koně byly přivedeny a zase odvedeny, nežli se při čtvrtém
podařilo uzavříti koupi. Přicházející k nám konaři s jakýmsi
podivením a jako by s ostýchavostí rozhlíželi se kolem, ba
ohlíželi se časem i na vojáky, kteří je přiváděli. Dvoustový
zástup takových lidí, oholený, znamenaný, v řetězech a k tomu u
sebe doma, ve svém žalářním hnízdě, přes jehož práh nikdo
nepřestupuje, vnucoval jim úctu jistého druhu. Naši pak
vykořistili všech možných chytrostí při zkoušení každého
přivedeného koně. Kam jen se mu nedívali, co mu neomakali, a to s
takovým dělným, vážným, s takovým přičinlivým vzezřením, jako by
od toho záviselo blaho celé káznice. Čerkesové— ti i do sedla na
koně skákali; jejich oči planuly a rychle rozmlouvali ve svém
nesrozumitelném nářečí, odhalujíce své bílé zuby a kývajíce svými
snědými, hrbonosými obličeji. Některý z Rusů zrovna jako by se
byl přikoval veškerou pozorností k jejich sporu, jako by jim do
očí chtěl vskočit. Poněvadž nerozumí slovům, chce se dle výrazu
jejich očí dovtípiti, jak rozhodli, hodí-li se kůň, nebo ne?

Některému cizímu pozorovateli mohla by se taková křečovitá
pozornost zdáti až podivnou. Zdálo by se, proč by se měl tak
zvláště namáhati mnohý z trestancův, a sice mnohý trestanec tak
leda bylo, tichounký, nesmělý, který snad před některým ze svých
vlastních soudruhů trestancův ani muknouti si nedovolí? Zrovna,
jako by pro sebe kupoval koně, jako by mu opravdu nebylo zcela
lhostejno, jakého koupí koně. Kromě Čerkesů nejvíce se
vyznamenávali bývalí koňaři a cikáni; jim také ponechali první
místo a první slovo. Vznikl za té příležitosti dokonce i jistý
šlechetný zápas zvláště mezi dvěma, mezi trestancem Kulikovem,
bývalým cikánem, konokradem a koňařem, a samoukem zvěrolékařem,
chytrým sibiřským mužíkem, jenž nedávno teprv přišel do káznice,
ale již za tu krátkou dobu dovedl připraviti Kulikova o celou
jeho městskou praxi. Věc jest totiž ta, že našich káznických
samouků zvěrolékařů velmi si vážili v celém městě, a nejen
měšťané a kupci, nýbrž i vysocí úřadníci obraceli se do káznice,
když se jim rozstonaly koně, přes to že bylo ve městě několik
skutečných zvěrolékařů. Do příchodu Jelkina, sibiřského mužíka,
neměl Kulikov soupeře, měl velikou praxi a rozumí se, že vděčnost
se mu projevovala penězi. On silně podváděl a šarlatánil, a uměl
mnohem méně, než udával. Dle důchodu byl aristokratem mezi
trestanci. Svými zkušenostmi, rozumností, smělostí a odhodlaností
dávno již vnutil nevolnou k sobě úctu všem trestancům v káznici.
Jemu u nás naslouchali a jeho poslouchali. Ale on mluvíval málo;
vypustí slovo, jako když rubl daruje, a to vždy jen v důležitých
případech. Byl to rozhodný hrdopýšek, ale měl mnoho skutečné,
nelíčené energie. Byl už letitý, ale velmi krásný a velmi
rozumný. K nám šlechticům choval se jaksi rafinovaně zdvořile a
zároveň neobyčejně důstojně. Myslím, kdyby ho oblekli a přivezli
pode jménem nějakého hraběte do některého residenčního klubu, že
by se ani tam nezahodil, sehrál by si ve vist, výborně by
pohovořil, ne mnoho, ale každé slovo by mělo svou váhu a po celý
večer by se snad nikdo nedovtípil, že není hrabě, nýbrž tulák.
Mluvím vážně: tak byl rozumný, vtipný a bystroduchý.

Mimo to i chování jeho bylo uhlazené, švihácké. Musil za svého
života mnoho vídati. Ostatně minulost jeho byla zastřena mrakem
neznámosti. Byl u nás ve zvláštním oddělení. Ale po příchodu
Jelkina, třebas jen mužíka, ale za to nejchytřejšího mužíka, asi
padesátiletého rozkolníka, zvěrolékařská sláva Kulikova se
zatměla. Za nějaké dva měsíce odloudil mu skoro všechnu městskou
praxi. Vybojoval, a sice velmi lehce, i takové koně, jichž se
Kulikov již dávno úplné vzdal. Vyléčil i takové, jimž nevěděli
rady ani městší zvěrolékaři. Tento mužík dostal se k nám spolu s
jinými za falšování peněz. Měl toho zapotřebí, aby se na stará
léta vpletl jako spolupodnikatel do takové záležitosti! Vždyť nám
sám se smíchem vypravoval, jak ze tří pravých zlaťáku fabrikovali
všeho všudy jeden falešný.

Kulikov byl trochu uražen jeho zvěrolékařskými úspěchy; počalať i
jeho sláva mezi trestanci blednouti. Vydržoval si na předměstí
milenku, chodil v plyšovém dlouhém kabátě, nosil stříbrný prsten,
náušnici a své vlastní boty s lemováním, a najednou pro ztrátu
důchodů byl přinucen státi se krčmářem, a proto všichni
očekávali, že nyní při koupi nového Hnědáka soupeřové se, dost
možná, ještě poperou. Čekali se zvědavostí. Každý z nich měl svou
stranu. Náčelníci obou stran již se počali rozčilovati a
ponenáhlu si počínali vyměňovati nadávky. Sám Jelkin svraštil už
svůj chytrácký obličej v nejsarkastičtější úsměšek. Ale vypadlo
to jinak. Kulikova ani nenapadlo, aby nadával; za to i bez
nadávek se zachoval mistrně. Započal ústupkem, ba vyslechl i
uctivě kritické mínění svého soupeře, ale chytiv ho za jedno
slovo, upozornil ho skromně, ale důrazně, že se mýlí zejména v té
a v té věci. Slovem Jelkin byl poražen velice neočekávaně a
uměle, i ačkoliv prvenství zůstalo i na dále jemu, byla přec i
Kulikovská strana spokojena.

„Ne, braši, je vidět, že ho tak lehce neporazíte; dovede se
brániti; kde pak!" tvrdili jedni.

„Jelkin umí víc!" namítali druzí, ale namítali to jaksi ústupně.
Obě strany počaly najednou mluviti v neobyčejně smířlivém toně.

„Ne že by víc uměl, ale ruku má lehčí. A co se týče zvířete, také
se Kulikov nelekne."

„Ba nelekne, hochu!"

„Nelekne..."

Nového Hnědáka konečně vybrali a koupili. Byl to dobrý koník,
mlaďoučký, pěkný, pevný, a neobyčejně milého, veselého vzezření.
Rozumí se, že i ve všech ostatních částech nebylo na něm
poskvrnky. Počali smlouvati; vycenili ho za třicet rublů; naši
dávali dvacet pět. Smlouvali se ohnivě a dlouho, slevovali a
přidávali. Konečně se dali sami do smíchu.

„Což pak budeš peníze brát ze své kapsy?" namítali jedni; „nač
pak se smlouvat?"

„Státní pokladny budeme litovat?" volali druzí.

„Přec jen, braši, přec jen to jsou peníze, naše společné..."

„Naše společné! Nu, jest vidět, že nás hlupáky nesejou, ale my se
sami rodíme..."

Konečně se shodli na dvacetiosmi rublech. Oznámili majorovi a
koupě byla potvrzena. Rozumí se, že ihned přinesli na dvůr chleba
a soli a nového Hnědáka s poctivostí uvedli do káznice. Zdá se,
že nebylo trestance, jenž by ho při té příležitosti nepopleskal
po šíji, aneb ho nepohladil po tlamě. Hned téhož dne zapřáhli
Hnědáka, aby vozil vodu, a všichni se zvědavě dívali, jak nový
Hnědák potáhne svůj sud. Náš vodovoz Roman pohlížel na nového
koníka s neobyčejnou samolibostí. Byl to mužík asi padesátiletý,
mlčelivé a usedlé povahy. Vůbec všichni ruští kočí bývají nadmíru
usedlé, ba i mlčelivé povahy, jako by vskutku bylo pravda, že
stálé zacházení s koňmi sděluje člověku jakousi zvláštní
usedlost, ba i vážnost. Roman byl tichý, ke všem laskavý, ne
mnohomluvný, šňupal z růžku tabák a neustále od nepamětných dob
obíral se káznickými Hnědáky. Nově koupený byl už třetí.

U nás byli všichni přesvědčeni, že káznici sluší hnědá barva, že
prý to sluší k našemu stavení. To potvrzoval i Roman. Strakatého
nekoupili by na příklad za nic na světě. Povinnost vodovoza
zůstávala jakýmsi právem neustále na Romanovi a nikdy nikoho by u
nás ani nenapadlo, aby mu upíral onoho práva. Když padl starý
Hnědák, nikomu nepřišlo na mysl, ani samému majorovi, aby dával v
něčem vinu Romanovi; vůle boží a konec! Ale Roman je dobrý kočí.

Brzy se Hnědák stal miláčkem káznice. Trestanci, ač jsou lidé
suroví, často k němu přistupovali a hladili ho. Když Roman,
vrátiv se od řeky, zavíral vrata, jež mu otevřel poddůstojník,
Hnědák, jenž už vjel do dvora káznice, zastavil se se sudem a
čekal, šilhaje po něm očima. „Jdi sám!" zvolá na něho Roman, a
Hnědák ihned veze sám, dojede ke kuchyni a zastaví se, čekaje, až
přijdou kuchaři a parášníci s vědry, aby načerpali vody. „Chytrý
Hnědák !" volají na něho; „sám přivezl!... Poslouchá!"

„A vždyť opravdu: hovado a rozumí!"

„Chlapík Hnědák !"

Hnědák vrtí hlavou a frká, jako by opravdu, rozuměl a byl
spokojen pochvalami. Při takové příležitosti pokaždé mu někdo
přinese chleba se solí. Hnědák žere a opět zakývá hlavou, jako by
říkal: „Znám tě, znám! já jsem hodný koníček, i ty jsi hodný
člověk!"

Také jsem Hnědákovi rád přinášel chléb. Bylo jaksi příjemno
dívati se na jeho hezkou tlamu a cítiti na dlani jeho měkké,
teplé pysky, obratně sbírající dárek.

Vůbec naši trestanci by mohli milovati zvířata, a kdyby jim
dovolili, s radostí by si zavedli v káznici množství domácího
dobytka a ptactva. Zdálo by se, co může více změkčiti, ušlechtiti
surovou, zvířecí povahu trestancovu, když ne takové zaměstnání?
Ale to se nedovolovalo. Ani řády naše, ani místo toho
nedovolovalo.

Avšak v káznici po celou dobu mého pobytu zdržovalo se náhodou
několik zvířat. Kromě Hnědáka měli jsme psy, husy, kozla Vásku, a
jednu dobu zdržoval se u nás orel.

V hodnosti stálého káznického psa zdržoval se u nás, jak bylo už
výše řečeno, Šárik, rozumný a dobrý pes, s nímž jsem žil v stálém
přátelství. Ale protože se pes u všeho prostého lidu pokládá za
zvíře nečisté, jemuž se nesluší ani pozornost věnovati, proto i
Šárika si skoro nikdo u nás nevšímal. Žil milý pes, spával na
dvoře, žral zbytky z kuchyně a v nikom nebudil zvláštního zájmu
pro sebe, avšak všechny znal a každého v káznici pokládal za
svého pána. Když se trestanci vraceli z práce, na pouhé volání na
strážnici: „Svobodníka!" přiběhl k vratům, laskavě vítal každou
skupinu, vrtěl chvostem, a přívětivě se díval do očí každému
příchozímu, čekaje sebe menšího zalichocení. Ale v prodlení mnoha
let nedočkal se od nikoho laskavého slovíčka, od nikoho, leda
snad ode mne. Za to však mne také miloval více, než každého
jiného.

Nevím, jakým způsobem se vyskytl potom u nás v káznici ještě
druhý pes, Bělka. Třetího, Kulťapku, jsem přinesl kdysi sám z
práce; bylo to ještě štěně. Bělka byla podivný tvor. Kdosi ji
přejel vozem a její hřbet byl prohnut dovnitř, tak že, když
utíkala, zdálo se z pozadí, že běží jakási dvě bílá zvířata,
srostlá spolu. Kromě toho celá byla jaksi prašivá a oči se jí
hnojily; ohon měla oblezlý, skoro celý lysý a neustále schlípený.
Cítíc, že jí bylo ublíženo osudem, rozhodla se patrně býti
zkroušenou. Nikdy na nikoho neštěkala ani nevrčela, jako by
nesměla. Zdržovala se nejvíce pro chléb za kasárnami; spatřila-li
někoho z našich, ihned, ještě na několik kroků, převalila se na
důkaz pokory na záda, jako by řekla: „Dělej se mnou, co je ti
libo, vždyť já, vidíš, ani nepomýšlím na odpor." A každý
trestanec, před kterým se převalila, kopnul ji obyčejně botou,
jako by to pokládal za svou nezměnitelnou povinnost. „Eh, ty
mrcho!" volávali přitom trestanci. Ale Bělka si nedovolila ani
zakňučet, a když už cítila příliš velikou bolest, jen jaksi hluše
a žalostně vyla.

Taktéž se pokaždé překotila před Šárikem a před každým jiným
psem, když za svými záležitostmi vyběhla za ohradu. Přiházívalo
se, že se překotila a ležela tiše, když se na ni některý veliký
vislouchý pes rozběhl s rykotem a štěkotem. Ale psům se líbí
zkroušenost a pokora u tvorů jim podobných. Zuřivý pes okamžitě
krotnul zastavoval se s jakousi zádumčivostí před pokornou
Bělkou, ležící před ním nohama vzhůru a zvolna, s velikou
zvědavostí počínal ji očichávati na všech částech těla. Co si asi
v tu chvíli mohla mysliti Bělka, jež se třásla po celém těle? „A
což, jestliže mne lotr chňapne?" kmitlo jí bezpochyby hlavou. Ale
hafan, když ji bedlivě očichal, zanechal jí konečně, nenacházeje
v ní bezpochyby ničeho lákavého. Bělka ihned vyskočila a opět se
pustila svým kulhavýna během za dlouhou řadou psů, kteří
provázeli nějakou Žučku. A ačkoli věděla zcela jistě, že se s
Žučkou nikdy blíže neseznámí, přece jí bylo útěchou v její
neštěstí, když mohla aspoň z povzdálí pokulhat si za ní. Na poctu
přestala asi dávno již pomýšleti. Pozbyvši všeliké naděje do
budoucna, žila pouze pro ten kus chleba a byla si toho úplně
vědoma.

Pokusil jsem se kdysi přivnaditi ji; to bylo pro ni něco tak
nového a neočekávaného, že nenadále všechna přisedla k zemi, na
všechny čtyři tlapy, celá se zachvěla a hlasitě počala skoliti
radostí. Ze soustrasti častěji jsem ji pak pohladil. Zato kdykoli
mne potkala, ihned se vždy dala do kňučení. Sotva že mne zdaleka
pozoruje, už kňučí, kňučí jaksi bolestně, až k pláči. Skončila
tím, že ji za ohradou na valu roztrhali psi.

Zcela jiné povahy byl Kulťapka. Proč jsem ho přinesl z dílny do
káznice, když byl ještě slepým štěnětem, sám nevím. Bylo mně
příjemno ho krmit a vychovávat. Šárik ihned přijal Kulťapku pod
svoji ochranu a spal vedle něho. Když Kulťapka povyrostl,
dovoloval mu, aby ho kousal do uší, aby ho trhal za chlupy a hrál
si s ním, jak si obyčejně hrávají staří psi se štěňaty. Podivno,
že Kulťapka vlastně nerostl do výšky, nýbrž jen do délky a do
šířky. Srsť měl lochmatou, jakési světle popelavé barvy; jedno
ucho mu rostlo dolů, druhé vzhůru. Povahy byl ohnivé a nadšené,
jako každé štěně, jež radostí, že vidí svého pána, obyčejně se
rozkňučí, rozkřičí, leze ho lízat do samé tváře, a zároveň hned
před vámi není s to. aby zadrželo i své ostatní city. „Jen aby
bylo viděti nadšení, a na slušnost netřeba se ohlížeti!"

Ať jsem byl kdekoliv, jakmile jsem zvolal „Kulťapko!", z nenadání
se objevil někde za rohem, jako by ze země vyskočil, a s
radostným kňučením letěl ke mně, vale se a kutáleje cestou jako
klubko. Hrozně jsem si zamiloval toho maličkého netvora. Zdálo
se, že mu osud chystá pro život hojnost samé jen radosti. Ale
jednoho překrásného dne obrátil na něho zvláštní pozornost
trestanec Neustrojev, jenž se zabýval šitím ženských střevíců a
vyděláváním koží. Cosi ho z nenadání překvapilo. Zavolal k sobě
Kulťapku, omakal jeho srst a laskavě ho převalil na hřbet.
Kulťapka, jenž ničeho nepodezříval, kničel radostí. Ale
následujícího rána zmizel. Dlouho jsem ho hledal, ale jako by do
vody padl. Teprve po dvou nedělích se všechno vysvětlilo.
Kulťapkova kožešina se Neustrojevu velice zalíbila. Stáhl ji s
něho, vydělal a užil jí za podšívku do aksamitových zimních
botek, které si objednala u něho paní auditorová. Botky mně
ukázal, když byly hotovy. Srsť byla podivuhodna. Ubohý Kulťapka!

V naší trestnici mnozí se zabývali vyděláváním koží a trestanci
často přiváděli s sebou psy s pěknou srstí, kteří pak okamžitě
zmizeli. Některé ukradli, některé i kupovali. Pamatuji se, jak
jsem kdysi za kuchyní spatřil dva trestance. Radili se spolu o
něčem a velmi se činili. Jeden z nich držel na provaze krásného,
velikého, černého psa, patrně drahého plemene. Jakýsi dareba
lokaj odvedl ho svému pánovi a prodal našim příštipkářům za
třicet kopějek stříbra. Trestanci se chystali psa pověsiti. To se
dělo velmi pohodlně; kůži stáhli a trup hodili do veliké a
hluboké jámy na pomeje, která se nacházela v nejzadnějším koutě
naší káznice, a která v létě za silného parna strašně zapáchala.
Čistili ji zřídka. Ubohý pes jako by byl tušil, jaký osud se mu
chystá. Zpytavě a nepokojně pohlížel na nás tři, na jednoho po
druhém a zřídka jen si dovolil zavrtěli svým huňatým, spuštěným
ohonem, jako by nás chtěl obměkčiti tímto důkazem své důvěry v
nás. Honem jsem odešel, a oni ovšem dokončili své dílo šťastně.

Husy se u nás objevily také jaksi náhodou. Kdo si je zavedl a
komu vlastně náležely, nevím; ale po jistou dobu působily veliké
potěšení trestancům a byly známy dokonce i ve městě. Vylíhly se v
káznici a chovali je v kuchyni. Když hejno povyrostlo, přivykly
všechny, celým hejnem choditi spolu s trestanci na práci. Sotva
že zarachotil buben a káznice se přihrnula ke vratům, naše husy
vyběhly s křikem za námi s roztaženými křídly, jedna za druhou
přeskakovaly přes vysoký práh u dvířek, a pokaždé se ubíraly na
pravé křídlo, kde se seřadily, čekajíce, až bude po přehlídce.
Připojovaly se vždy k největšímu zástupu a při práci se pásly
někde na blízku. Jakmile se trestanci hnuli s práce nazpět do
káznice, zdvihaly se i husy. Po pevnosti se roznesla pověst, že
husy chodí s trestanci na práci. „Hleďte, trestanci táhnou se
svými husami!" říkávali lidé na potkání; „a jak pak jste je k
tomu přiučili?" — „Tu máte pro husy!" prohodil jiný a dal
almužnu. Ale přese všechnu jejich oddanost všechny je pobili k
jakémusi svátku, jímž se končil půst.

Zato našeho kozla Vásku nebyli by zabili za nic na světě, kdyby
se nebyla přihodila zvláštní okolnost. Také nevím, odkud se vzal
u nás a kdo ho přinesl, ale z nenadání octnul se v káznici
malinký, běloučký, hezoučký kozlík. Za málo dní stal se obecným
miláčkem všech a zároveň všeobecným předmětem zábavy, ba i
radosti. Našli si i příčinu, proč ho chovati; je prý nutno držeti
v káznici při konírně kozla. *) Ale kozel se nezdržoval v
konírně, nýbrž z počátku v kuchyni, a potom v celé káznici. Byl
to velice graciósní a velice čtverácký tvor. Přibíhal na
zavolání, vyskakoval na lavici, na stoly, trkal se s trestanci,
byl vždycky veselý a zábavný. Jednou, když už mu prokukovaly
pořádné růžky, napadlo kdysi z večera Lezgína Babaje, jenž seděl
před kasárnou na zápraží v zástupu

*) Ruská pověra. V noci prý přicházívá do konírny skřítek a
projíždí se na koních, od čehož slábnou. Aby nechal koně na
pokoji, staví do konírny kozla, na němž se pak skřítek projíždí.

Pozn. překl.

druhých trestancův, aby se s ním potrkal. Dlouho se již sráželi
čely — bylať to zamilovaná zábava trestanců s kozlem — když tu
Váska najednou vyskočil na nejvyšší schůdek zápraží, a sotva že
se Babaj uhnul stranou, v okamžiku se zdvihl na zadní nohy,
přitiskl k sobě přední nožky a ze vší síly trknul Babaje do týla,
tak že tento sletěl střemhlav se zápraží k nesmírné radosti všech
přítomných a přede vším samého Babaje. Slovem Vásku měli všichni
velice rádi.

Když povyrostl, vykonána na něm po všeobecné a vážné poradě známá
operace, kterou naši zvěrolékaři výborně uměli prováděti. „Jináče
bude všude smrděti kozlovinou," vysvětlovali trestanci. Následkem
toho počal Váska náramně tloustnouti. Ovšem také ho krmili jako
na jatky. Konečně z něho vyrostl krásný veliký kozel, s
předlouhými rohy a neobyčejně tlustý. Kráčel-li, zrovna se
převaloval se strany na stranu. Také se naučil choditi s námi do
práce na potěchu trestancův i potkávajícího nás obecenstva.
Všichni znali káznického kozla Vásku. Někdy, když pracovali ku
příkladu na břehu, natrhali trestanci ohebných vrbových proutků,
k tomu ještě nějakého listí, nasbírali na valu kvítí a tím vším
vyzdobili Vásku; rohy mu opletli proutky a květinami, celé tělo
ozdobili věncovím. Pak se Váska vracíval do trestnice — vždycky v
čele trestanců — ozdobený a okrášlený, a trestanci kráčeli za
ním, jako by se jím vychloubali před mimojdoucími.

Tak daleko zašla tato jejich láska ke kozlovi, že některým z nich
jako dětem přišla do hlavy myšlénka, „nebylo-li by dobře,
pozlatiti Váskovi rohy?" Ale jen si tak o tom promluvili, ale
nevykonali toho. Ostatně, pamatuju se, že jsem se ptal tehdáž
Akima Akimyče, po Isaji Fomičovi našeho nejlepšího pozlacovače,
možno-li skutečně kozlovi rohy pozlatití? On si nejprve pozorně
prohlédl kozla, důkladně všechno uvážil a pak odpověděl, že by
bylo možno, „ale dlouho to držeti nebude, a mimo to by to bylo
zhola zbytečno". Tím ta záležitost byla vyřízena.

A dlouho by byl Váska ještě prožil v káznici, a byl by skonal
leda od zádechu; ale jednou, vraceje se v čele trestanců z práce
vyzdobený a okrášlený, setkal se s majorem, který jel v drožce.
„Stůj!" zařval major; „čí je kozel?" Řekli mu. „Jakže! V káznici
jest kozel a bez mého dovolení! Zavolat poddůstojníka!" Přišel
poddůstojník a hned bylo poručeno kozla okamžitě zařezati, kůži
stáhnouti, prodati na trhu a stržené peníze připojiti k erárním
trestnickým penězům, maso však dáti trestancům do ščí. V káznici
o tom pohovořili, politovali kozla, ale neposlechnouti nesměli.
Vásku zařízli nad naší jamou na pomeje. Maso koupil jeden z
trestanců všechno najednou, zaplativ káznici půl druhého ruble.
Za ty peníze nakoupili preclíků a ten, jenž koupil Vásku,
rozprodal ho po kusech svým soudruhům na pečeni. Maso bylo
vskutku velice chutné.

Zdržoval se u nás nějaký čas v káznici také orel karaguš z rodu
stepních nevelkých orlů. Kdosi ho přinesl do káznice raněného a
ztýraného. Celá káznice ho obstoupila; nemohl lítati; pravé
křídlo jeho vláčilo se po zemi, jedna noha byla vymknuta.
Pamatuju se, jak se hněvivě rozhlížel kolem, dívaje se na zvědavý
zástup, a rozvíral svůj zakřivený zobák, hotově se prodati svůj
život co nejdráž. Když se na něho nadívali do syta a počínali se
rozcházeti, odbelhal se pokulhávaje a poskakuje o jedné noze,
mávaje při tom zdravým křídlem, do nejvzdálenější části káznice a
schoval se do kouta, přituliv se až k samé ohradě. Zde strávil u
nás tři měsíce a za celou tu dobu nevyšel ani jedenkrát ze svého
koutka.

Z počátku přicházeli často dívat se na něho a štvali na něho
psa.Šárik se vrhal na něho vztekle, ale patrně se bál přistoupiti
blíže, což velice bavilo trestance. „Zvíře," říkávali; „nedá se!"
Později však i Šárik mu bolestně ubližoval; jeho strach minul a
když ho trestanci štvali, dovtípil se chytati ho za raněné
křídlo. Orel se bránil ze všech sil drápy a zobákem, a hrdě i
divoce, jako raněný král, přituliv se do svého koutka, rozhlížel
se po zvědavcích, kteří se přišli na něho dívat. Ale konečně
všechny omrzel; všichni jím povrhli, zapomněli na něho, avšak
každého dne možno bylo viděti vedle něho kousky čerstvého masa a
střípek s vodou. Někdo přece ho tedy ošetřoval. Orel z počátku
ani jísti nechtěl, nejedl několik dní; ale pak přece počal
přijímati potravu, nikdy však přímo z ruky, nebo za přítomnosti
diváků. Hodilo se, že jsem ho mohl nejednou pozorovati zdálí.
Když nikoho neviděl a domníval se, že je sám, odhodlal se časem
vyjiti nedaleko ze svého kouta, belhal podél břeven asi na dvacet
kroků od svého místa, pak se vracel nazpět, pak si opět vyšel,
jako by se snažil pohybovati se. Když mne spatřil, spěchal ihned
ze všech sil, kulhaje a poskakuje, na své místo, a pohodiv nazpět
hlavou, rozevřel zobák, rozježil se, jsa v okamžiku hotov k boji.
Nijakým lichocením jsem ho nemohl obměkčiti; kousal a bil sebou,
masa ode mne nepřijímal, a po celou dobu, co jsem nad ním stával,
upíral svůj zlý, pronikavý pohled přímo mně do očí. V samotě a
plný hněvu očekával smrt, nedůvěřuje nikomu a nesmiřuje se s
nikým. Konečně trestanci jako by si byli na něho vzpomněli, a
ačkoliv se nikdo o něho nestaral, nikdo si ho nevšímal skoro dva
měsíce, najednou ve všech jako by byla vznikla soustrast k němu.
Smluvili se, že by měli orla vynésti. „Ať třeba zdechne, jen ne v
káznici," tvrdili trestanci.

„Toť víme, je to pták volný, surový, k ohradě ho nepřiučíme,"
souhlasili druzí.

„Je vidět, že není takový, jako my," dodal kdosi.

„Nu, tys na to padl! Vždyť to je pták a my jsme lidé !"

„Orel, braši, jest cař lesů..." počal vykládati Skuratov, ale
nikdo ho tentokrát neposlouchal. Jednou po obědě, když buben
zavolal do práce, sebrali orla, stiskli mu zobák rukou, protože
se počal zuřivě práti, a nesli ho z káznice. Přišli k valu. Asi
dvanáct osob, jež se nacházely v oné skupině, byly zvědavy, kam
se obrátí orel. A divná věc: všichni byli čímsi potěšeni, jako by
sami z části obdrželi svobodu.

„Vidíte, psí maso! My mu činíme dobře a on jen kouše !" podotknul
trestanec, jenž ho držel, dívaje se skoro s láskou na zlého
ptáka.

„Nu, pusť ho, Mikitko!"

„Ba pravda, jemu jest málo slibovati třebas čerta ve vaku. Vůli
mu dej, opravdovou volnou svobodu."

Hodili orla s valu do stepi. Bylo to pozdě na podzim, za
chladného, soumračného dne. Vítr svištěl po holé stepi a šelestil
zežloutlou, vyschlou, chomáčovitou stepní travou. Orel se pustil
přímo, mávaje zdravým křídlem a jako by chvátal utéci od nás, kam
ho oči ponesou. Trestanci zvědavě sledovali, jak se míhala ve
trávě jeho hlava.

„Vidíte ho!" zadumčivě prohodil jeden.

„A neohlédne se!" přidal druhý. „Ani jednou, braši, se neohlédl.
Jen běží!"

„A ty's si myslil, že se vrátí, aby nám poděkoval?" poznamenal
třetí.

„Inu vímeť, svoboda! Svobodu ucítil."

„Ba ano, svobodu."

„Už ho není vidět, braši..."

„Což tam stojíte? Hýbejte se!" zvolali průvodčí a všichni se
mlčky loudali do práce.

VII.

Stížnost.

Počínaje tuto hlavu, pokládá vydavatel zápisek nebožtíka
Alexandra Petroviče Gorjančikova za svou povinnost podati
čtenářům následující sdělení:

V první hlavě „Zápisek z mrtvého domu" bylo pověděno několik slov
o jistém otcovrahu, rodem šlechtici. Byl mimo jiné uveden za
příklad, jak bezcitně mluvívají trestanci o zločinech, jichž se
dopustili. Bylo též řečeno, že se vrah při soudu nepřiznal k
svému zločinu, ale že, soudě dle řečí lidí, kteří znali všechny
podrobnosti jeho historie, fakta byla v té míře jasna, že nebylo
možná nevěřiti, že se zločinu dopustil. Titéž lidé vypravovali
skladateli „Zápisek", že život zločincův byl úplně nepořádný, že
nadělal dluhů a zabil svého otce, dychtě po dědictví po něm.
Ostatně celé město, v němž onen otcovrah býval dříve úředníkem,
vypravoval jeho historii také tak. Že tomu skutečně tak, o tom má
vydavatel „Zápisek" dosti spolehlivé zprávy. Konečně bylo řečeno
v „Zápiskách", že v káznici býval otcovrah vždy v nejlepší,
nejveselejší duševní náladě; že to byl rozmazlený, lehkomyslný, v
nejvyšší míře nepředložený člověk, ačkoli nikoli hloupý, a že
spisovatel „Zápisek" nikdy při něm neshledával zvláštní nějaké
surovosti. K tomu byla připsána poznámka: „Rozumí se, že jsem
nevěřil v onen zločin."

Nedávno obdržel vydavatel „Zápisek z mrtvého domu" zprávu ze
Sibiře, že trestanec byl opravdu úplně nevinen a že deset let
trpěl v káznici úplně za darmo; že nevinnost jeho byla dokázána
soudně, oficiálně. Že se praví vinníci našli a přiznali se a že
byl nešťastný už propuštěn z káznice. Vydavatel nemůže nikterak
pochybovati o pravdivosti této zprávy...

Netřeba k tomu ničeho dodávati. Není třeba mluviti a šířiti se o
hlubokém tragismu v onom fakte, o pohubeném hned z mládí životě,
stráveném za tak hrozného obvinění. Faktum to jest příliš
pochopitelno, příliš ohromující samo o sobě.

Máme za to, že vyšla-li na jevo možnost takového fakta, tedy sama
tato možnost přidává ještě novou, neobyčejně ostrou črtu k
charakteristice a úplnosti obrazu Mrtvého domu.

A nyní pokračujeme.

Pravil jsem již výše, že jsem se konečně vpravil do svého
postavení v káznici. Ale ono „konečně " dostihovalo se velmi z
tuha a bolestně a příliš pomaloučku. Ve skutečnosti jsem
potřeboval skoro rok času na to a to byl nejtěžší rok mého
života. Proto se celý se všemi podrobnostmi vtiskl do mé paměti.
Zdá se mi, že si každou hodinu onoho roku pamatuju po pořádku.
Také jsem pravil, že i jiní trestanci nemohli přivyknouti k onomu
životu. Pamatuju se, jak jsem v onom prvním roce často uvažoval
sám u sebe: „Což oni? Jak je jim? Je-li možno, aby byli klidni?"
A otázky ty velice mne zajímaly. Připomenul jsem již, že tam
všichni trestanci žili, jako by nebyli doma, nýbrž kdesi v
zájezdní hospodě, kdesi na cestě, na zastávce nějaké. I tací
lidé, kteří sem byli poslaní na celý život, spěchali kamsi, nebo
se jim stýskalo, a každý bez výjimky blouznil o něčem nemožném.
Tento věčný neklid, vyjadřovaný třebas mlčky, ale patrně; tato
podivná náhlost a nedočkavost v nadějích, časem bezděky
projevovaných, někdy tak bezdůvodných, že se podobaly horečnému
blouznění, a — což nejvíce překvapovalo — vznikavších nezřídka v
hlavách, na pohled nejpraktičtějších: vše to dodávalo
neobyčejného vzezření a charakteru onomu místu, a sice tak
neobyčejného, že snad právě tyto črty tvořily jeho nejvíce
charakteristickou vlastnost. Člověk cítil jaksi skoro hned na
první pohled, že něco podobného není za káznicí. Zde všichni byli
blouznílkové a to bilo do očí. Pociťovalo se to bolestně právě
proto, že blouznivost dodávala většině káznice zasmušilého a
mračného vzezření, jakéhosi nezdravého vzezření. Ohromná většina
byla mlčenlivá a zlostná až k nenávisti, nerada vystavovala své
naděje na odiv. Prostomyslnost, upřímnost byly v opovržení.

Čím nemožnější byly naděje a čím více pociťoval tuto nemožnost
sám blouznílek, tím zatvrzeleji a přísněji je tajil sám pro sebe,
ale vzdáti se jich nemohl. Kdo ví, snad se některý styděl za ně
sám před sebou. V povaze ruské je tolik positivního a tolik
střízlivosti v názorech a tolik vnitřního sarkasmu nad samým
sebou... Dost možná, že pro tuto stále v sobě tajenou
nespokojenost se samým sebou bylo v oněch lidech tolik
netrpělivosti při každodenním jich styku mezi sebou, tolik
nesmířlivosti a tolik posměchu jednoho nad druhým. A stalo-li se,
že na příklad vyskočil z nenadání někdo z nich, kdo byl více
naivní a nedočkavý, a prohodil někdy na hlas to, co všem jim
vězelo na mysli, pouštěl se do blouznění a nadějí, tu ho ihned
hrubě zakřikovali, přerušovali a vysmáli se mu; ale zdá mi se, že
nejhorlivějšími mezi pronásledovateli byli právě ti, kteří sami
ve svých snech a nadějích zabíhali ještě mnohem dále než on.

Na lidi naivné a prostosrdečné pohlíželi u nás, jak jsem již
pravil, všichni vůbec jako na nejprostší hlupáky a chovali se k
nim s opovržením. Jeden každý byl na tolik mrzutý a samolibý, že
počínal přezírati člověka přívětivého a prostého samolibosti.
Kromě těchto naivných a přihlouplých mluvků všichni ostatní, to
jest mlčenliví, dělili se na dobré a zlé, na mrzuté a přívětivé.
Mrzutých a zlých bylo nepoměrně více; byl-li který z nich náhodou
již od přírody mluvkou, byli to zcela jistě samí znepokojující
klevetníci a pobuřující závistníci. Do všeho cizího se míchali,
ačkoli své vlastní duše, svých vlastních tajemství nikomu
nevystavovali na odiv. Nebylo to v modě, zvykem to nebylo.

Dobří — jich byl neveliký houfek — byli tiši, mlčky tajili pro
sebe své naděje a ovšem byli náchylnější k nadějím a víře v ně,
než mrzutí. Ostatně, zdá se mi, že byl v káznici ještě jeden
druh, to jest takoví, kteří pozbyli nadobro vší naděje. Takovým
byl na příklad i stařec ze Starodubských osad; ale na všechen
způsob takových bylo velmi málo. Stařeček byl na pohled spokojen
— však jsem již o něm mluvil — ale dle některých známek soudím,
že duševní jeho stav musil býti hrozný. Ostatně on měl něco, co
ho mohlo spasiti, co ho mohlo vyvěsti z takového stavu: totiž
modlitbu a domněnku, že jest mučedníkem. Trestanec, jenž se
pomátl na bibli a přišel o rozum, o němž jsem se již zmínil, a
který se vrhl s cihlou na majora, byl bezpochyby také jeden z
těch, kteří zoufali, kteří úplně pozbyli vší naděje; a protože
úplně bez naděje žíti nelze, proto si vymyslil způsob, jak by
vyšel z takového nemožného stavu, a východem tím mu bylo
dobrovolné, skoro nastrojené mučednictví. Vyznalť, že se vrhl na
majora, aniž měl čeho proti němu, a sice pouze proto, že si přál
podstoupiti mučednictví. A kdo ví, jaký psychologický process se
odehrál tehdá v jeho duši! Bez jakéhosi cíle a snahy po dosažení
toho cíle nežije ani jeden živý člověk. Ztratil-li člověk cíl a
naději, obrátí se ze stesku nezřídka v netvora... Cílem všech
našich byla svoboda a odchod z káznice.

Ostatně i nyní se snažím rozděliti celou naši káznici na různé
druhy; je-li to však možno? Skutečnost jest nekonečně různorodá v
poměru ke všem, i sebe chytřejším důsledkům abstraktní mysli a
nepřipouští ostrých a makavých rozdílův. Skutečnost směřuje k
rozdrobování. My jsme přece také měli svůj život; ať si byl
jakýkoliv, ale přece to byl život, ne pouze oficiální, nýbrž
vniterný, svůj vlastní život.

Ale jak jsem již z části připomenul, nemohl jsem a ani jsem
neuměl proniknouti do vnitřních hlubin onoho života na počátku
mého pobytu v káznici, a proto všechny vnější projevy tamního
života trápily i mne tehdá nevýslovnou stísněností. Počínal jsem
časem prostě nenáviděti své soudruhy, kteří byli právě takovými
trpiteli, jako já. Závidíval jsem jim dokonce, že jsou přec jenom
mezi svými, ve své společnosti, rozumějí si na vzájem, ačkoli se
jim ve skutečnosti zhnusila všem, právě tak jako mně, a všechny
je omrzela ona společnost, udržovaná pohromadě důtkami a holí,
tedy ono vynucené družstvo, a každý sám o sobě hleděl někam ode
všech stranou. Opakuju opětně, že ta závist, která padala na mne
v okamžiku hněvu, měla svůj zákonný důvod. Vždyť opravdu se
rozhodně klamou ti, kdo tvrdí, že šlechtici, vzdělanému člověku
atd. jest rovněž tak těžko v našich káznicích a trestnicích, jako
kterémukoli mužíku. Vím a slýchal jsem o takové domněnce za
poslední doby, čítal jsem o tom.

Zásada oné ideje jest správná, humánní. Všichni jsme lidé,
všichni smrtelní. Ale idea ta jest příliš abstraktní. Spouští se
při ní se zřetele příliš mnoho praktických podmínek, jež možno
pochopili nejinak, než v samé skutečnosti. Pravím to nikoli
proto, že šlechtic a vzdělanec jako by cítili jemněji, byli
citlivější, proto že jsou rozvitější. Duši a její rozvoj těžko
měřiti jakýmsi společným, středním měřítkem. Ani samo vzdělání
nemůže v tomto případě býti měřítkem. Já první jsem hotov
dosvědčiti, že jsem i v nejméně vzdělaných, nejvíce uhnětených
massách, že jsem i mezi takovými trpiteli shledával příznaky
nejjemnějšího duševního rozvoje. Přiházelo se v káznici, že
člověk znal trestance po několik let a domníval se o něm, že je
to zvíře a ne člověk, že jím opovrhoval. Náhle přijde náhodou
okamžik, ve kterém duše jeho bezděčným hnutím vystoupí na povrch
a člověk v ní spatří takové bohatství, city, srdce, tak jasné
srozumění svého vlastního i cizího strádání, že jako by se mu
náhle oči otevřely a v prvním okamžiku ani nechce věřiti, že to
sám uviděl a uslyšel. Stává se i naopak: Vzdělanost srovná se
někdy s takovým barbarstvím, s takovým cynismem, že se vám
zhnusí, a ať jste sebe lepšími anebo sebe více předpojatými,
nenaleznete v srdci svém ani omluvy, ani ospravedlnění.

Nemluvím též o změně zvyků, způsobu života, stravy atd., což je
všechno pro člověka z vyšších tříd společenských ovšem těžší než
pro mužíka, jenž nezřídka na svobodě trpíval hlad, kdežto v
káznici vždycky se nají do syta. Nebudu se ani o to příti. Dejme
tomu, že pro člověka, obdařeného jen trochu silnější vůlí,
všechno to je hloupost u porovnání s jiným nepohodlím, ačkoli
změna zvyku není ve skutečnosti vskutku nijaká maličkost, ani
poslední věc. Ale jsou nepohodlí, před nimiž vše to bledne v
takové míře, že si člověk nevšímá ani špinavého obydlí, ani
útisků, ani hubené, nečisté stravy. Nejrozhýčkanější mazlíček,
nejrozněženější choulostivec, když popracuje v potu tváří tak,
jak nikdy nepracovával na svobodě, bude jisti i černý chléb, i
šči se šváby. K tomu se dá ještě přivyknouti, jak připomíná
humoristická trestanecká píseň o bývalém mazlíčku, jenž se dostal
do káznice:

Kyselé mně zelí s vodou dají, a já jím, až za ušima praští.

Nikoliv, nejdůležitější jest to, že každý z nově příchozích za
dvě hodiny po svém příchodu stává se v káznici právě takovým,
jací jsou všichni ostatní, on je tu doma, stává se rovnoprávným
hospodářem v trestaneckém družstvu, právě takovým hospodářem,
jako každý jiný. Všichni mu rozumějí, i sám on všem rozumí, všem
je známý a všichni ho pokládají za svého. Avšak zcela něco jiného
je člověk urozený, šlechtic. Buď si jakkoli spravedliv, dobr,
rozumen, přece ho budou celá léta nenáviděti a přezírati všichni,
celými massami; jemu neporozumějí a hlavně — nebudou mu věřiti.
Není jim soudruhem ani přítelem, a třebas by dostihl po letech
toho, že mu nebudou ubližovati, zůstane přece mezi nimi cizím, a
věčně bude s bolestí seznávati svou odloučenost a svou osamělost.
Tato odloučenost vzniká někdy zcela bez zlého úmyslu se strany
trestanců, jen tak prostě, bezděčně. Není to člověk jejich
společnosti, a dost. A nic není hroznějšího, než přebývati v cizí
společnosti. Mužík, přivedený z Taganroga do Petropavlovského
přístavu, ihned tam najde právě takového ruského mužíka, ihned se
s ním domluví a dohodne, a za dvě hodiny snad už budou žíti spolu
co nejspokojeněji v jedné jizbě, nebo v jednom staně.

Jinak se to má s člověkem urozeným. Jeho dělí od prostého lidu
hluboká propast, a poznává se to ve vší úplnosti teprv tehdy,
když urozený náhle sám působením vnějších okolností, ve
skutečnosti, opravdově pozbude svých dřívějších práv a převrátí
se v prostého člověka. Nestane-li se to, obcujte třebas po celý
svůj život s lidem, scházejte se s nimi třebas po čtyřicet let
každodenně, na příklad v úřední povinnosti, tedy v úředně přijaté
formě, anebo třebas jen tak, prostě po přátelsky, jako dobrodinec
a v některém smyslu jako jejich otec — nikdy nepoznáte vlastní
podstaty. Všechno bude samý optický klam a nic více. Vždyť já
vím, že všichni, rozhodně všichni, kdo budou čísti tyto mé
poznámky, řeknou, že nadsazuju. Ale já jsem přesvědčen o jich
správnosti. Přesvědčil jsem se o nich ne z knih, ne úvahami,
nýbrž ze zkušenosti, a měl jsem hrubě dosti času, abych
prozkoumal správnost svého přesvědčení. Snad zvědí svým časem
všichni, do jaké míry jest mé tvrzení správné...



Události jako by naschvál potvrzovaly hned při prvním kroku má
pozorování a působily na mne dráždivě a bolestně. Toho prvního
léta bloudil jsem po káznici skoro sám jediný. Pravil jsem již,
že jsem byl v takém stavu duševním, že jsem ani nemohl oceniti a
rozlišiti ony trestance, kteří by mne mohli později náviděti,
třebas by nikdy nemohli zaujíti téhož stanoviska, jako já. Mel
jsem tu ovšem i já soudruhy původu šlechtického, ale tito
soudruhové nesnímali s mé duše vší tíhy. Zdálo se mi, že bych na
nic nehleděl, ale utéci nebylo kam.

Hle na příklad jeden z těch případů, které mně hned na ponejprv
daly nejvíce na srozuměnou, jak jsem tu osamocen, jak zvláštní je
mé postavení v káznici. Kdysi onoho prvního léta, již v srpnu, v
jasný a horký všední den před jednou hodinou s poledne, kdy
obyčejně všichni spali přeď odpolední prací, náhle se zdvihla
celá káznice jako jeden člověk, a počala se řaditi na nádvoří
trestnice. Já nevěděl o ničem až do posledního okamžiku. Za oné
doby tak jsem býval časem zahloubán do samého sebe, že jsem skoro
ani nepozoroval, co se děje kolem mne. A káznice byla zatím už
plné tři dni vzrušena. Snad počalo ono vzrušení již mnohem dříve,
jak jsem se domyslil později, připomínaje si mimoděk různé
rozhovory trestancův, a zároveň i zvýšenou svárlivost trestanců,
rozmrzelost a zvláště zlostnou náladu, kterou jsem na nich
pozoroval za poslední doby. Připisoval jsem to těžkým pracím,
nudným, dlouhým letním dnům, bezděčným snům o lesích a volné
svobodě, krátkým nocem, za nichž těžko se bylo vyspati do vůle.
Možná dost, že vše to se nyní spojilo dohromady, v jeden výbuch,
ale záminkou onoho výbuchu byla strava. Již po několik dní
stýskali si hlasitě za poslední doby, rozhorlovali se po
kasárnách, a zvláště když se scházeli do kuchyně k obědu a k
večeři, byli nespokojeni s kuchaři, ano pokusili se i sesaditi
jednoho z nich, ale hned zas vyhnali nového a dosadili starého.
Slovem všichni byli v jakési nepokojné duševní náladě.

„Práce je těžká a nás krmí slabiznami," zabručí někdo v kuchyni.

„Když ti nechutná, tedy si objednej blamanžé," prohodil druhý.

„Šči se slabiznou jím velmi rád, braši," dodal třetí; „neboť jsou
velice chutný."

„A budou-li tě krmit po celou dobu jen slabiznami, také ti bude
chutnat?"

„Inu ovšem, je nyní masová doba," mínil čtvrtý; „my se v cihelně
dřeme, dřeme a když je člověk s úkolem hotov, chce se žrát. A
jakéž pak jídlo je maso od slabizny?"

„A když ne se slabiznou, tedy s osrdím."

„Nu ano, vezmeme-li třebas tohle osrdí. Slabizna a osrdí, pořád
jen to jedno zpívají. Což je to za jídlo! Mám pravdu, nebo ne?"

„Ovšem, strava je špatná."

„Kapsu si asi mastí."

„Tomu ty nerozumíš."

„A kdo jiný? Břicho je moje. Kdybychom si takhle všichni společně
posteskli, bylo by pomoženo."

„Stěžovati si?"

„Ano."

„Což jsi málo byl ještě bit za tyhle stížnosti? Počkáš si!"

„Ono je pravda," dodal bručivě jiný, jenž až doposud mlčel; „bude
to honem, ale málo to vydá. Co budeš mluvit, až se tě optají? To
nám napřed pověz ty hlavo s týlem."

„Nu, povím to. Kdyby šli všichni, mluvil bych také spolu se
všemi. Nouze je nouze. Někteří tady jedí svou stravu, ale někteří
se musí spokojiti s pouhou komisní."

„Aha, závistník bystrooký! Oči se mu rozhořely na cizí majetek."

„Na cizí sousto hubu neotvírej; raděj si přivstaň a své sobě
chystej!"

„Chystej!.. Do šedých vlasů se budu o to s tebou příti. Ty's tedy
boháč, chceš-li seděti se složenýma rukama?"

„Hlehle boháče Jerošku; má psa a kočku!"

„Ne, opravdu, braši, co tak sedět! Přestaňme se říditi tam těmi
blázny. S nás kůži derou. Proč bychom nešli?"

„Proč? Tobě aby napřed rozžvýkal a do huby položil; přivyk' jisti
žvýkané. Tady je káznice — to je to proč?"

„Inu jako vždycky; ať pán Bůh rozvadí národy, jen když nakrmí
vévody."

„V tom to vězí. Ztloustnul osmioký". Pár běloušů si koupil."

„To proto, že nerad se napije."

„Tuhle se při kartách popral se zvěrolékařem. Celou noc
trumfovali. Našeho prý dvě hodiny držel v pěstích. Feďka
vypravoval."

„A proto máme šči s osrdím."

„Ach vy hlupáci! Co pak spravíme my v našem postavení."

„Jen kdybychom šli všichni, uviděli bychom, jaké by našel
ospravedlnění. Na tom bychom měli státi."

„Ospravedlnění! Dá ti pěstí do zubů a odejde."

„A k tomu tě vezmou ještě do vyšetřování..."

Slovem, všichni byli vzrušeni. Té doby jsme měli vskutku špatnou
stravu. A mimo to nabralo se toho více dohromady. Hlavně však
všeobecná rozmrzelost, věčně tajená strázeň. Trestanec je
svárlivý a spurný již dle své povahy; avšak zřídka se zdvihnou
všichni najednou, aneb aspoň ve velkých zástupech. Příčinou toho
stálá různost mínění. Každý z nich to sám cítil; to je příčinou,
proč bývalo u nás více nadávek než skutků. Avšak tentokrát
vzrušení neminulo marně. Počali se scházeti do hromady, radili se
v kasárnách, nadávali, připomínali si s hněvem veškeru správu
majorovu, pátrali po všech jeho špatnostech.

Zvláště se rozčilovali někteří. V každé podobné záležitosti se
vyskytnou podněcovatelé a vůdcové. Vůdcové v těchto případech,
totiž když se má přednésti stížnost, jsou lidé vysoce
pozoruhodní, a sice nejen v káznici, nýbrž ve všelikých
družstvech, četách a pod. Jest to zvláštní typ, jenž si jest
všude podoben. Jsou to lidé ohniví, dychtiví po spravedlnosti, a
nanejvýš naivně a poctivě přesvědčení o její nezbytné,
neodvratné, a hlavně okamžité možnosti. Lidé ti nejsou hloupější,
než jiní, bývají mezi nimi i velice rozumní, ale jsou příliš
horkokrevní, aby mohli býti dosti

chytrými a vypočítavými. Najdou-li se ve všech podobných
případech lidé, kteří dovedou obratně říditi massy a vyhráti věc,
jsou to lidé zcela jiného typu vůdcův lidových a přirozených jeho
náčelníkův, typu, jenž je u nás velice vzácný.

Avšak ti, o nichž nyní mluvím, totiž začínatelé a vůdcové při
stížnostech, skoro vždycky prohrávají svou věc, a rozmnožují za
to obyvatelstvo trestnic a káznic. Pro svou horkokrevnost
prohrávají, ale pro tutéž horkokrevnost mají značný vliv na massy
lidu. Táhnou za nimi konečně s ochotou. Jejich oheň a spravedlivá
rozhorlenost působí na všechny, a posléze přimykají se k nim i
nejnerozhodnější. Jejich slepá důvěra v úspěch svádí i
nejzarytější skeptiky, nehledě na to, že ona důvěra mívá časem
tak vratké, tak dětinské důvody, že se divíš, jak mohli za nimi
jíti. A hlavní věcí jest, že jdou napřed, a jdou, ničeho se
nebojíce. Jako býci vrhají se v před se spuštěnými rohy, často
bez náležitého pochopení věci, bez opatrnosti, bez onoho
praktického jezuitství, jehož pomocí nezřídka i nejpodlejší a
nejnekalejší člověk dobude úspěchu, dostihne cíle a vyjde suchý z
vody. Oni však si nezbytně zpřerážejí rohy. V obyčejném životě
jsou to lidé z horka nakvašení, pohrdaví, dráždiví a nesnášeliví.
Nejčastěji však velice na duchu obmezení, což ostatně tvoří z
části jejich sílu. Nejmrzutější je pak na nich to, že místo
přímého cíle, vrhají se často na stranu, místo hlavní věci na
malichernosti. A to právě bývá jejich záhubou. Avšak massy lidu
je chápou, a v tom záleží jejich síla... Ostatně musím pověděti
ještě dvě slova o tom, co je to stížnost? . . . . . . . . . . . .
.

V naší trestnici bylo několik takových trestanců, kteří tam
přišli pro stížnosti. Ti byli nyní nejvíce rozčileni. Zvláště
jeden, Martynov, jenž sloužíval v husarském pluku, ohnivý,
nepokojný a podezřívavý člověk, jinak poctivý a pravdivý. Druhý
byl Vasilij Antonov, člověk jaksi chladnokrevně se rozčilující, s
drzým vzezřením, s hrdopyšným sarkastickým úsměškem, neobyčejně
rozvitý, jinak však také poctivý a pravdivý. Ale všechny nemohu
vyjmenovat; bylo jich mnoho. Petrov mimo jiné stále probíhal sem
tam, naslouchal u všech skupin, málo mluvil, ale patrně byl
rozechvěn a první vyskočil z kasárny, když se počali řaditi.

Náš káznický poddůstojník, jenž u nás zastával hodnost
šikovatele, vyšel ihned ulekaný. Když se trestanci seřadili,
požádali ho zdvořile, aby oznámil majorovi, že káznice si přeje s
ním mluviti a osobně ho poprositi za některé věci. Hned za
poddůstojníkem vyšli i všichni invalidové a seřadili se na druhé
straně naproti trestancům. Vzkaz, svěřený poddůstojníkovi, byl
neobyčejný a přivedl ho v úžas. Avšak nemohl si dovoliti, aby jej
okamžitě neoznámil majorovi. Předně, když už se trestanci
shlukli, mohlo se státi i něco horšího. Všichni naši představení
měli z trestanců jaksi zpřílišněný strach. Za druhé, i kdyby se
nic nestalo a všichni si to rozmyslili a hned se rozešli, i tu by
byl poddůstojník povinen okamžitě oznámiti veliteli všechno, co
se přihodilo. Bledý a strachy se třesa vypravil se honem k
majorovi, ani se nepokusiv, aby se trestancův optal, co by rádi,
a domluvil jim. Věděli, že by s ním nyní ani nemluvili.

Nemaje ani nejmenšího ponětí, oč jde, vešel jsem také do řady. O
všech podrobnostech zvěděl jsem až později. Nyní však jsem si
myslil, že bude nějaká přehlídka. Ale nevida stráží, jež obyčejně
konávaly přehlídky, podivil jsem se a počal jsem se rozhlížeti
kolem sebe. Obličeje byly rozčilené a podrážděné. Někteří byli
dokonce bledi. Všichni byli starostlivi a zamlklí, jsouce
žádostivi, jak promluví před majorem. Spozoroval jsem, že mnozí
na mne pohlíželi s neobyčejným podivením, ale mlčky se odvrátili.
Bylo jim patrně divno, že jsem vstoupil s nimi do řady. Bylo
vidět že nevěří, abych také měl v úmyslu žalovat si. Ale brzy
skoro všichni, kdo stáli kolem mne, opět se počali ke mně
obraceti. Všichni pohlíželi na mne tázavě.

„Nač ty jsi sem přišel?" optal se mne hrubě a hlasitě Vasilij
Antonov, jenž stál ode mne dále, než jiní, dosud mne říkal
vždycky vy a choval se vůbec ke mně zdvořile.

Pohlédl jsem na něho s podivením, snaže se pořád ještě pochopiti,
co to znamená, a tuše již, že se děje cosi neobyčejného.

„Nu opravdu, co tu budeš stát? Jdi do kasárny," promluvil jeden
mladý hoch, bývalý voják, s nímž jsem nebyl dosud vůbec znám,
jinak dobrý a tichý hoch. „Tomu ty nerozumíš."

„Vždyť se strojí do řad," odvětil jsem mu; „myslil jsem, že je
přehlídka."

„Vida ho, také vylez'," zvolal jeden.

„Železný zobák," promluvil druhý.

„Muchodavy!" prohodil třetí s nevýslovným opovržením. Tato nová
přezdívka vyzvala všeobecný smích.

„V milosti se nalézá v kuchyni," dodal ještě kdosi.

„Oni mají všude nebe. Tady je káznice a oni jedí koláče a
podsvinčata si kupují. Vždyt jíš svoji stravu; nač sem lezeš?"

„Tady není místo pro vás," promluvil Kulikov, přistoupiv směle ke
mně; vzal mne za ruku a vyvedl mne z řady.

Sám on byl bledý; jeho černé oči jiskřily a dolejší ret byl
zkousán. Nemohl chladnokrevně očekávati majora. Dodám při té
příležitosti, že jsem velmi rád pozoroval Kulikova ve všech
podobných případech, to jest ve všech takových případech, kde měl
za nutno, aby se ukázal. On se hrozně vystavoval na odiv, ale při
tom byl i činným. Zdá se mi, že by šel i na popravu s jakýmsi
chicem, švihácky. Nyní když mně všichni tykali a nadávali mně,
zdvojnásobil patrně naschvál svoji zdvořilost, ale slova jeho
byla při tom jaksi zvláště, skoro až hrdě důtklivá, netrpíce
nijaké námitky.

„My jsme zde pro svou záležitost, Alexandře Petroviči, a vy zde
nemáte co dělat. Odejděte zatím někam, posečkejte... Hleďte vaši
všichni jsou tamhle v kuchyni, jděte k nim."

„Pod devátý pilíř, kde Antipka bezpatý ostává!" dodal kdosi.

Skrze nadzdvižené okno v kuchyni spatřil jsem opravdu naše
Poláky; ostatně mně se zdálo, jako by tam kromě nich bylo ještě
mnoho lidu. Pln pochybnosti vstoupil jsem do kuchyně. Smích,
nadávky a ťúkání, jež mezi trestanci zastávalo úkol hvízdání,
ozvalo se mi v zápětí.

„Nezalíbil se!.. Ťú —ťú — ťú! Vezmi si ho! —"

Nikdy jsem ještě nebyl v káznici před tím tak uražen, a proto mně
to bylo tentokrát velice za těžko. Ale přišel jsem v nešťastnou
chvíli. V síni u kuchyně mne potkal T...vský, bývalý šlechtic,
pevný a velkodušný mladý člověk bez obzvláštního v dělání, vřele
milující trestance B. Jeho rozlišovali trestanci ode všech
ostatních, ano měli ho z části trochu rádi. Byl statečný, zmužilý
a silný, což vycházelo jaksi na jevo při každém jeho pohybu.

„Co to děláte, Gorjančikove," zvolal na mne; „pojďte sem!"

„Ale co se to tam děje?"

„Chtějí přednésti stížnost, což pak nevíte? Ovšem ničeho
nepořídí; kdo pak uvěří trestancům ? Budou pátrati po původcích,
a budeme-li mezi nimi, rozumí se, že na nás na první svedou vinu
tohoto nepokoje. Vzpomeňte si, proč jsme se sem dostali. Jim
proste nařežou, ale nás by vzali do vyšetřování. Major nás
všechny nenávidí a s radostí by nás všechny zahubil. Na nás by
svedl vinu se sebe."

„Ostatně i trestanci by na nás svedli," dodal M...cký, když jsme
přišli do kuchyně.

„Ano, o to se nestarejte; nebudou litovati!" chopil se opět slova
T...vský.

V kuchyni kromě šlechticů bylo ještě mnoho lidí, všech asi třicet
osob. Všichni tu zůstali proto, že nechtěli podávati stížnost,
jedni z bázlivosti, druzí z rozhodného přesvědčení, že všeliké
žalování je zhola marné. Byl tu též Akim Akimyč, zarytý a
přirozený nepřítel všech podobných stížností, jež překážejí
pravidelnému běhu služby a pořádku. Mlčky a neobyčejně klidně
vyčkával, čím to skončí, aniž ho výsledek sebe méně znepokojoval;
naopak on byl úplně přesvědčen, že nezbytně zvítězí pořádek a
vůle představeného. Byl zde též Isaj Fomič, jenž byl velice
zaražen a pln rozpačitosti poslouchal dychtivě a bázlivě náš
rozhovor. Byl velice znepokojen. Byli tu i všichni prostí Poláci
z káznice, kteří se připojili ke svým šlechticům. Dále tu bylo
několik bázlivých osob původu ruského, lidí to vždycky zamlklých
a zastrašených. Aby vstoupili do řad s ostatními, k tomu se jim
nedostávalo odvahy, a nyní tesklivě očekávali, čím to skončí.
Konečně tu bylo i několik mrzutých a vždycky přísných trestanců,
lidí to nebojácných. Zůstali zde z tvrdošijného a pohrdavého
přesvědčení, že je to všechno bláhovost a nic kromě zla z toho
nevyjde. Ale zdá se mně, že jim přece bylo nyní jaksi nevolno,
neboť vyhlíželi ne zcela jistě. Ačkoli si byli vědomi, že mají
zcela pravdu, co se týče žaloby, což se potom také ukázalo, ale
přece seznávali, že se stávají jaksi odštěpenci, že opustili své
družstvo, ba skoro jako by byli zradili své soudruhy majorovi.
Octnul se zde také Jelkin, onen chytrý mužík Sibiřan, jenž přišel
do káznice za falšování peněz a jenž odloudil Kulikovu
zvěrolékařskou praxi. Stařeček ze Starodubských osad byl zde též.
Kuchaři všichni do jednoho zůstali v kuchyni, bezpochyby z
přesvědčení, že tvoří také část správního personálu a proto že se
nesluší, aby si na něj stěžovali.

„Avšak," počal jsem nerozhodně, obraceje se k M...ckému, „kromě
těchto zde všichni se postavili do řad."

„Co je nám do toho?" zabručel B.

„My bychom se vystavili stokrát většímu nebezpečí, kdybychom
vyšli; a nač? Je hais les brigands. A což myslíte třebas jen na
okamžik, že vskutku dojde ke stížnosti? Že se vám tak chce
míchati se do takové pošetilosti?"

„Nebude z toho nic," vmísil se do řeči jeden z trestanců,
tvrdošijný a zlostný stařec. Almazov, jenž zde také byl, honem mu
přisvědčil:

„Vyjma, že jich asi padesát bude bito, nic z toho nevyjde."

„Major přijel!" zvolal kdosi a všichni se dychtivě vrhli k oknům.

Major přiletěl rozzlobený, vzteklý, červený, s brejlemi. Mlčky,
ale směle přistoupil před řadu. V takových případech opravdu byl
smělý a neztrácel duchapřítomnosti. Ostatně on býval skoro vždy
poloopilý. Ba i jeho zašpiněná vojenská čapka s oranžovým okolkem
a špinavé stříbrné epauletty měly do sebe cosi zlověstného. Za
ním kráčel písař Ďatlov, neobyčejně důležitá osobnost v naší
káznici, neboť on vlastně řídil všechno v káznici a mel i jistý
vliv na majora; byl to člověk chytrý, rozuměl svému prospěchu,
takto však nebyl zlý člověk. Trestanci jím byli spokojeni. Hned
za ním šel náš poddůstojník, jenž patrně už dostal hroznou důtku
a očekával ještě desetkrát větší; za ním stráž, asi tři nebo
čtyři vojáci, ne víc. Trestanci, kteří stáli bez čapek, tuším již
od samé té chvíle, co poslali pro majora, všichni se nyní
vzpřímili a srovnali; každý z nich přestoupil s nohy na nohu a
pak všichni jako by ztrnuli na místě, čekajíce na první slovo, či
lépe řečeno na první křik nejvyššího představeného.

Tento se ozval ihned; počínaje druhým slovem major zařval z
plného hrdla, až mu tentokrát přeskakovalo: bylť nad míru
rozvzteklen. Z oken jsme viděli, jak běhal podél řady,
přiskakoval, vyptával se. Ostatně otázek jeho, jakož i odpovědí
trestancův jsme pro vzdálenost místa neslyšeli. Jen to jsme
slyšeli, jak křičel pisklivým hlasem:

„Vzbouřenci!... ulicí... Původcové! Ty's původce! Ty's původce!"
vrhl se tam na někoho.

Odpověď nebylo slyšeti. Ale za okamžik jsme viděli, jak trestanec
vystoupil z řady a odcházel na strážnici. Za chvilku se odebral
za ním ještě druhý, potom třetí.

„Všechny před soud! Já vás! Kdo je to tam v kuchyni?" vzkřikl,
spatřiv nás otevřenými okny. „Všechny sem! Hnát je okamžitě sem!"

Písař Ďatlov odebral se k nám do kuchyně. V kuchyni mu řekli, že
nemají nijaké stížnosti. On se ihned vrátil a oznámil to
majorovi.

„Á, nemají!" zvolal o dva tony níže, patrně potěšený. „To je
jedno; všechny sem!"

Vyšli jsme ven. Cítil jsem, že vycházíme jaksi se studem. Však
šli všichni trochu se sklopenými hlavami.

„A, Prokofjev! Jelkin také; to's ty Almazove... Postavte se, sem
se postavte dohromady," poroučel nám major jakýmsi zrychleným,
ale měkkým hlasem, laskavě se na nás dívaje. „M...cký, ty's tu
také...; všechny je sepsat. Datlové! Ihned všechny sepsat,
spokojené zvlášť a všechny nespokojené také zvlášť, všechny do
jednoho, a seznam přinésti ke mně. Všechny vás udám k soudu! Já
vás, darebáci!

Papír se neminul účinku.

„Jsme spokojeni!" mrzutě zvolal náhle jeden hlas ze zástupu
nespokojených, a jaksi ne hrubě rozhodně.

„Á, spokojeni! Kdo je spokojen? Kdo je spokojen, ať vystoupí."

„Spokojeni, spokojeni!" ozvalo se o několik hlasů více.

„Spokojeni! Tedy vás sváděli? Tedy byli podněcovatelé, buřiči ?
Tím hůře pro ně!..."

„Bože, nu, co je to!" ozval se něčí hlas v zástupu.

„Kdo, kdo to křiknul, kdo?" zařval major, vrhnuv se v tu stranu,
odkud se ozval hlas, „To ty, Rastorgujeve, ty jsi křiknul? Na
strážnici!"

Rastorgujev, přitloustlý, vysoký mladý člověk, vystoupil z řady a
zvolna se odebral na strážnici. On nekřiknul, ale protože ukázali
na něho, nevzpíral se.

„Dobré bydlo vám nedá posedět!" houknul za ním major. „Vida ho,
tlustohubého; za tři dni ho ne... Však já vás všechny vypátrám!
Spokojení ať vystoupí!"

„Jsme spokojeni, vaše vysokoblahorodí!" ozvalo se mrzutě několik
tuctů hlasů; ostatní tvrdošíjně mlčeli. Ale major patrně na to
čekal. Bylo mu patrně samému výhodno, aby se věc rychle ukončila
a sice, aby se ukončila dorozuměním.

„Á, nyní jsou všichni spokojeni!" zvolal kvapně. „Já to věděl...
viděl jsem to. To ti podněcovatelé! Patrně jsou mezi nimi
pobuřovači!" pokračoval, obrátiv se k Ďatlovu; „musí se to
důkladněji vypátrat. A nyní... Nyní je čas do práce. Bubnuj!"

Zůstal sám také na prostranství před strážnicí, dokud nebyli
trestanci rozesláni na různé práce. Trestanci se mlčky a smutně
rozcházeli po práci, spokojeni alespoň tím, že mu čím dřív, tím
líp sešli s očí. Ale, když se trestanci rozešli, major ihned
zašel na strážnici, a uložil tresty „pobuřováčům", ostatně
nehrubě kruté. Chvátal až při tom. Jeden z provinilců, jak potom
vypravovali, poprosil za odpuštění a major ihned mu odpustil.
Bylo vidět, že se major necítí dosti pevným a snad že i dostal
trochu strach. Stížnost jest na každý způsob věc choulostivá, a
ačkoli žaloba trestancův nemohla býti vlastně nazvána stížností
na majora, protože se s ní obrátili nikoli k vyššímu
představenému, nýbrž k majorovi samému, ale přec jen bylo jaksi
nepohodlno, nepěkně. Zvláště ho zarazilo, že vystoupili skoro
všichni do jednoho. Bylo nutno potlačiti onu věc za každou cenu.
„Pobuřovače" brzy propustili ze strážnice. Na zítřek byla strava
lepší, ač ne ostatně na dlouho. Major počal v první době častěji
navštěvovati káznici a častěji shledával nepořádky. Náš
poddůstojník chodil plný starostí a nevěda kudy kam, jako by se
dosud nemohl vzpamatovati z leknutí. Co pak se týče trestanců, ti
se dlouho potom ještě nemohli upokojiti, ale již to nezmítalo
jimi jako dříve, nýbrž byli jen mlčky rozčileni a jaksi zaražení.
Někteří dokonce svěsili hlavy. Jiní mrzutě, ač málo slovy
posuzovali celou tu záležitost. Mnozí se jaksi vztekle a hlasitě
smáli sami nad sebou, jako by se trestali za stížnost.

„Tu máš, brachu, vezmi, pochutnej si!" řekne jeden.

„Nad čím se zasměješ, nad tím se i potrudíš!" dodá druhý.

„Kde je ta myš, která se odváží pověsiti kocourovi zvonek na
krk?" poznamenává třetí.

„Našince bez hole nepřesvědčíš, to víme. Ještě dobře, že nám
nedal napráskati všem."

„A ty podruhé více uměj a méně žvaň, lépe bude!" zlostně podotýká
kdosi.

„Co pak mne chceš učiti; učitel, vida ho!"

„Právě, že chci učit."

„A co pak jsi za zvíře?"

„Já jsem posud ještě člověk, ale co's ty?"

„Ohryzek psí, to jsi."„To's ty sám."

„Nu, nu, přestaňte! Co řvete?" volají se všech stran na hádající
se...

Téhož večera, to jest v den stížnosti, setkal jsem se po návratu
z práce s Petrovem za kasárnami. On mne již hledal Když přišel ke
mně, zabručel cosi jako dvě nebo tři neurčitá zvolání, ale brzy
se roztržitě zamlčel a šel mašinálně vedle mne. Celá ta událost
ležela raně ještě bolestně na srdci, a mně se zdálo, že mně
Petrov něco vysvětlí.

„Řekněte mně, Petrove," optal jsem se ho; „vaši se na nás
nezlobí?"

„Kdo se zlobí?" otázal se, jakoby byl procitnul.

„Trestanci na nás... na šlechtice."

„A proč by se na vás zlobili?"

„Nu, proto, že jsme si měli také stěžovat s nimi."

„A proč vy byste si měli stěžovat?" optal se, jako by se snažil,
aby mne pochopil; „vždyť vy jíte svou vlastní, zvláštní stravu."

„Ale můj Bože! Vždyť i z vašich jsou mnozí, kteří jedí zvlášť, a
přece šli. Proto jsme i my měli jíti... jako soudruzi."

„Tak... a co pak jste vy náš soudruh?" otázal se mne zaraženě.

Pohlédl jsem rychle na něho; Petrov mne opravdu nechápal,
nechápal, na čem mně záleží. Ale zato já jsem ho pochopil v onen
okamžik úplně. Poprvé tu jistá myšlénka, která se už dávno
neurčitě ve mně ozývala a mne pronásledovala, vysvětlila se mně
úplně, a já najednou pochopil to, co jsem dosavad jen špatně
tušil. Pochopil jsem, že mne nikdy nepřijmou za svého soudruha,
třebas bych byl odsouzen do káznice na věky věčné, třebas i do
zvláštního oddělení. Ale zvláště památným mně zůstal výraz tváře
Petrova v onom okamžiku. V otázce: „... co pak jste vy náš
soudruh?" zněla taková nelíčená naivnost, takové prostosrdečné
podivení. Myslil jsem si, není-li v jeho slovech nějaká ironie,
zlý úmysl, posměch? Ale nebylo pranic takového. Nebyl jsem prostě
jejich soudruhem a dost. Jdi si svou cestou a my také půjdeme
svou; ty máš svoje záležitosti, a my také svoje.

A vskutku. Domníval jsem se, že po stížnosti nás prostě utrýzní,
že s nimi neobstojíme. Ale dokonce ne. Ani sebe menší výtky, ani
sebe menší narážky na výtku jsme nezaslechli, nijaké zvláštní
nepřízně proti nám nepřibylo. Prostě nás kousali pomaloučku, když
se hodilo, jako nás dříve kousávali, a víc nic. Ostatně nehněvali
se ani dost málo ani na všechny ty, kteří nechtěli přednésti
stížnost a zůstali v kuchyni, podobně jako i na ty, kteří první
zvolali, že jsou vším spokojeni. Ani jim to nikdo nepřipomenul.
Zvláště toto poslední jsem nemohl pochopiti.

VIII.

Soudruhové.

Mne ovšem více poutali moji soudruhové, totiž „šlechtici",
zvláště za první doby. Ale ze tří bývalých ruských šlechticů,
kteří se nacházeli u nás v káznici (Akima Akimyče, vyzvedače
A...va, a onoho, jehož pokládali za otcovraha), znal jsem se a
mluvíval jsem pouze s Akimem Akimyčem. Abych se přiznal, utíkal
jsem se k Akimu Akimyčovi tak říkaje ze zoufalství, v okamžiku
nejsilnější nudy a když už nikdo jiný nezbýval kromě něho, ke
komu bych přistoupil.

V předešlé hlavě jsem se pokusil roztříditi všechny naše
trestance na druhy, ale nyní, když jsem si vzpomněl na Akima
Akimyče, myslím, že by bylo možno přidati ještě jeden druh. Ovšem
patřil by k onomu druhu on sám. Byl by to druh úplně lhostejných
trestancův. Úplně lhostejných, to jest takových, jimž by bylo
všechno jedno žíti na svobodě, nebo v trestnici, u nás, toť se
rozumí, nebylo a býti nemohlo, avšak Akim Akimyč byl tuším
výjimkou. Zařídil se v káznici dokonce tak, jako by se chystal
stráviti v ní celý život; všechno kolem něho, počínaje matrací,
poduškami, nářadím ulehlo jaksi pevně, trvanlivě, na dlouhou
dobu. Něčeho dočasného, jako bývá za odpočinku na pochodu, nebylo
u něho ani stopy. Zbývalo mu ostávati v káznici ještě mnoho let,
a sotva asi kdy pomyslil na svůj odchod odsud.

Ačkoli se tedy spřátelil se skutečností, sluší přece míti za to,
že nikoli z lásky, nýbrž leda ze subordinace, což bylo ostatně
pro něho jedno a totéž. Byl to dobrý člověk, ba pomáhal mně na
počátku radou a ledajakými úsluhami; ale časem, přiznávám se,
ovanul mne mimoděk, zvláště za prvních dob, neobyčejnou
teskností, která ještě více zvětšovala mou tak již velice
tesklivou náladu. A já se právě ze stesku dával s ním do řeči.
Bývaly chvíle, že jsem zrovna dychtil po nějakém živém slovíčku,
třebas zlostném, netrpělivém, třebas nějaké vzteklé poznámce;
abychom se třebas pozlobili spolu na svůj osud; ale on mlčí,
klíží své lampiony, anebo počne vypravovati, jak měli přehlídku
toho a toho roku, kdo byl velitelem divise, jak se jmenoval
jménem křestním a otcovským, a byl-li spokojen přehlídkou, či ne,
a jak byly změněny signály pro přední stráže a pod. A vše to
takovým jednostejným, takovým zaměstnaným hlasem, jako když voda
kape po kapkách. Ba nevzrušilo ho skoro ani to, když mně
vypravoval, že za účastenství v jakési bitvě na Kavkaze byl uznán
za hodna řádu sv. Anny na kord.*) Jenom hlas jeho se stal v onu
minutu jaksi neobyčejně vážným a solidním; trochu jej snížil, tak
že se stal jaksi tajemným, když pronášel slova „svaté Anny", a
pak se stal asi na tři minuty jaksi zvláště zamlklým a vážným...

*) Nejnižší, totiž čtvrtý stupeň ruského řádu sv. Anny, jenž se
udílí za statečnost na bojišti, záleží v červenožluté stužce, jež
se ovíjí kolem rukojeti kordu.

V onom prvním roce přicházely na mne hloupé chvíle, že jsem— a
sice vždy znenadání — počínal skoro nenáviděti Akima Akimyče,
aniž vím proč a zač, a mlčky jsem proklínal svůj osud za to, že
mne umístil na narách tak, že jsme se stýkali hlavami. Obyčejně
za hodinu již jsem si činíval proto výčitky. Ale to bylo pouze v
prvním roce; později jsem se v duchu úplně spřátelil s Akimem
Akimyčem a stydíval jsem se za své dřívější hlouposti. Zřejmě,
pokud se pamatuju, nikdy mezi námi nebylo sváru.

Kromě těchto tří Rusů bylo u nás za mé doby osm osob jiných
šlechticů. S některými z nich jsem se seznámil dosti blízce, ba i
s radostí, ale ne se všemi. Nejlepší z nich byli jaksi chorobní,
všeho se straníci a nesnášeliví v nejvyšší míře. Se dvěma z nich
přestal jsem později vůbec mluviti. Vzdělání měli z nich pouze
tři: B...ský, M...ský, a stařec Ž...ský, jenž býval dříve kdesi
profesorem mathematiky, stařeček hodný, dobrý, veliký podivín, a
nehledě na vzdělání, velice tuším ohraničený člověk. Zcela jinací
byli M...ský a B...ský. S M....ským jsem se spřátelil hned při
prvním setkání, nikdy jsem se s ním nepomrzel, vážil jsem si ho,
ale zamilovati si ho, přilnouti k němu nemohl jsem nikdy.

Byl to hluboce nedůvěřivý, rozmrzelý člověk, ale uměl se ku
podivu dobře ovládati. A právě toto příliš veliké umění se mně
nelíbilo na něm; cítil jsem jaksi, že nikdy a před nikým neotevře
své duše do kořán. Ostatně možná, že se mýlím. Byla to povaha
silná, a v nejvyšší míře ušlechtilá. Neobyčejná, skoro až trochu
jezuitská obratnost a opatrnost jeho při obcování s lidmi
dokazovaly jeho tajený, hluboký skepticismus. A přece to byla
duše, jež trpěla právě pro tuto rozdvojenost: skepticismus a
hlubokou, ničím nevývratnou důvěru v některá svá zvláštní
přesvědčení a některé naděje. Ale přese všechnu svou obratnost v
obcování nalézal se v nesmiřitelném nepřátelství s B...ským a
jeho přítelem, T...ským.

B...ský byl churavý, k tuberkulose trochu náchylný, popudlivý a
citlivý člověk, ve své podstatě však předobrý a i velkomyslný.
Podrážděnost jeho přecházela až do neobyčejné nesnášelivosti a
tvrdošijnosti. Nemohl jsem snésti jeho povahy a posléze jsem se
rozešel s B...ským, ale zato jsem ho nikdy nepřestal milovati; s
M...ským jsem neměl sice nikdy nijaké rozmísky, ale nikdy jsem ho
nemiloval. Když jsem se rozešel s B...ským, přinutily mne
okolnosti, že jsem se musil rozejiti i s T...ským, oním mladým
člověkem, o němž jsem se zmínil v předešlé hlavě, když jsem
vypravoval o naší stížnosti. Toho mně bylo velice líto. T...ský,
ačkoli byl člověk bez hlubšího vzdělání, byl přec dobrý,
statečný, slovem hodný člověk. Příčina byla ta, že tak miloval a
tak si vážil B...ského, tak hluboce ho ctil, že ty, kdo jen
trochu nesouhlasili s B...ským, pokládal div ne za své nepřátely.
Zdá se, že i s M...ským se později rozešel k vůli B...skému,
ačkoli se dlouho tomu bránil. Ostatně všichni oni byli mravně
chorobní, zlostní, popudliví, nedůvěřiví. Jest to pochopitelno;
jim bylo velice za těžko, mnohem tíže, než nám. Byli daleko od
své vlasti. Někteří z nich byli sem posláni na dlouhou dobu, na
deset na dvanáct let, a hlavní věc, že na všechny, kdož je
obkličovali, pohlíželi s hlubokým předpojetím, viděli v
trestancích pouze zvířecí náklonnosti a nemohli, ba ani nechtěli
v nich zpozorovati ani jediné dobré vlastnosti, pranic lidského,
což také bylo velice pochopitelno; na toto nešťastné hledisko
byli postaveni silou okolností, osudem. Bylo zřejmo, že stesk je
hnětl v káznici. K Čerkesům, Tatarům, k Isaji Fomičovi chovali se
laskavě a přívětivě, ale s opovržením se vyhýbali všem ostatním
trestancům. Jediný Starodubský starověrec získal si jejich úplné
vážnosti. Pozoruhodno jest ostatně, že z trestanců v prodlení
celé té doby, co jsem byl v káznici, nikdo jim nevytknul ani
jejich národnost, ani víru, ani smýšlení jejich, což se časem
přihází mezi naším prostým lidem vzhledem k cizincům, hlavně
Němcům, ačkoliv ostatně velmi zřídka. Ostatně Němcům se leda
posmívají; Němec představuje cosi velice komického pro prostého
Rusa. K našim však se trestanci chovali dokonce i s úctou, mnohem
více než k nám Rusům a nikdy se jich netknuli. Ale Poláci
nechtěli to tuším pozorovati, nechtěli to vzíti na vědomí.

Promluvil jsem o T...ském. To on, když je převáděli z původního
místa, kde byli internováni, do naší pevnosti, nesl B...ského na
rukou div ne celou cestu, když tento, jsa slabého zdraví a
tělesného složení, pozbýval síly skoro na polovici každodenní
cesty. Byli posláni z počátku do U...gorska. Tam, jak
vypravovali, vedlo se jim dobře, to jest mnohem lépe, než v naší
pevnosti. Ale vznikla tam jakási, ostatně zcela nevinná
korrespondence s přátely, kteří byli internováni v jiném městě, a
za to představenstvo shledalo nutným převésti je tři do naší
pevnosti, aby byli blíže na očích vyšších úřadův. Třetí soudruh
jejich byl Ž...ský. Před jich příchodem byl M...ský v káznici
sám. Jak mu asi musilo býti teskno za prvního roku jeho
vyhnanství!

Tento Ž...ský byl onen stařeček, jenž se věčně Bohu modlil, a o
němž jsem se už zmiňoval. Všichni naši političtí zločinci byli
mladí lidé, někteří velmi mladí; pouze Ž...skému bylo už přes
padesát let. Byl to člověk ovšem čestný, ale trochu podivný. Jeho
soudruhové B...ský a T...ský velice ho neměli rádi, ba ani s ním
nemluvili, vyjadřujíce se o něm, že je tvrdošíjný a vzdorovitý.
Nevím, nakolik měli pravdu v onom vzhledě. V káznici, jako i v
každém jiném místě, kam se lidé shromažďují ne ze své vůle, nýbrž
násilně, snáze jest možno, jak se mi zdá, se znesvářiti, ba i
vznenáviděti se vespolek, než na svobodě. Mnoho okolností tomu
napomáhá. Ostatně Ž...ský byl opravdu dosti tupý člověk a dost
možná i nepříjemný. Též všichni ostatní soudruhové nacházeli se v
napjatém poměru k němu. Já jsem se s ním sice nikdy nepohněval,
ale také jsem se s ním nespřátelil. Svůj předmět, mathematiku,
tuším znal důkladně. Pamatuju se, že se neustále snažil,
vysvětliti mně svým poloruským jazykem jakousi zvláštní, jím
samým vymyšlenou astronomickou soustavu. Bylo mně sděleno, že to
kdysi vytiskl, ale že se mu v učeném světě jen vysmáli. Zdá se
mi, že byl trochu raněn na rozumu. Po celé dni se na kolenou
modlil Bohu, čímž si získal všeobecnou úctu celé káznice a těšil
se jí až do své smrti. Zemřel v naší nemocnici po těžké nemoci
před mýma očima. Ostatně vážnosti trestancův získal si hned při
prvním vkročení do káznice pro svůj výstup s naším majorem.
Cestou z U...gorska do naší pevnosti jich neholili, tak že jim
narostl plnovous, a když je přivedli přímo k majorovi, zmocnil se
tohoto zuřivý vztek pro takové porušení subordinace, ačkoliv oni
tím vůbec nebyli vinni.

„Jak to vypadají!" řval major; „to jsou tuláci, loupežníci!"

Z...ský, jenž tehda ještě špatně rozuměl po rusky a domníval se,
že se jich vyptává, co jsou zač, tuláci-li, nebo loupežníci,
odpověděl:

„Nejsme tuláci, nýbrž političtí zločinci."

„Jakže! Hrubjánit, hrubjánit!" zařval major, „na strážnici! Sto
ran pruty, ihned, v ten okamžik!"

Starce potrestali. Lehl pod metly bez námitky, zaťal zuby do ruky
a vytrpěl trest bez sebe menšího křiku nebo stenání, ani sebou
nepohnul. B...ský a T...ský vstoupili zatím už do káznice, kde
M...ský na ně už čekal u vrat a přímo se jim vrhl na krk, ač jich
doposud nikdy ani neviděl Celí vzrušeni majorovým přivítáním,
pověděli mu všechno o Ž...ském. Pamatuju se, jak mně M...ský o
tom vypravoval: „Byl jsem celý bez sebe," pravil mně, „nechápal
jsem, co se se mnou děje a třásl jsem se jako v horečce. Čekal
jsem Ž...ského u vrat. Měl přijíti přímo ze strážnice, kde ho
trestali. Náhle se otevře branka: Ž...ský, na nikoho se nedívaje,
s tváří bledou a chvějícími se bílými rty prošel mezi
shromážděnými na dvoře trestanci, kteří už zvěděli, že trestají
šlechtice, vešel do kasárny přímo k svému místu, a nepromluviv
ani slova, padl na kolena a počal se modliti Bohu. Trestanci byli
překvapeni, ba až pohnuti. „Když jsem spatřil onoho starce,"
vypravoval M...ský, „šedého, jenž zanechal doma ženu, děti, když
jsem ho spatřil na kolenou, hanebně potrestaného a modlícího se,
vrhl jsem se za kasárny a celé dvě hodiny jsem byl jako bez sebe;
byl jsem ztrnulým." Trestanci počali si velice vážiti Ž...ského
od té doby a chovali se k němu vždy uctivě. Zvláště se jim
zalíbilo, že nekřičel, když byl trestán.

Sluší však pověděti celou pravdu. Z toho příkladu nedá se
nikterak souditi o jednání představených v Sibiři s trestanci
původu šlechtického, ať si byli tito trestanci kdokoliv, Rusové
nebo Poláci. Příklad tento dokazuje pouze, že jest možná padnouti
na bujného člověka, a ovšem, bude-li tento bujný člověk někde
podřízeným nebo vyšším velitelem, tu osud trestancův v tom
případě, když by ho onen bujný velitel zvláště vznenáviděl, byl
by velmi špatně opatřen. Ale nelze zneuznati, že nejvyšší
představenstvo v Sibiři, od něhož závisí tón a nálada všech
ostatních představených, jest, co se týče šlechticů, velmi
opatrné a v některých případech se dokonce snaží poskytnouti jim
úlevu v poměru k ostatním trestancům prostého stavu. Příčiny toho
jsou jasné. Oni nejvyšší představení sami jsou také šlechtici; za
druhé se stávalo již dříve, že někteří ze šlechticů nedali se
bíti, nýbrž se vrhali na vykonavatele, z čehož vznikala hrůza; a
za třetí —a to se mně zdá býti hlavním — již dávno, před třiceti
pěti lety přibylo na Sibiř nenadále najednou veliké množství
deportovaných šlechticů*) a tito trestanci prodlením třiceti let
dovedli se zaříditi a odporučiti po celé Sibiři tak, že
představenstvo již ze starého, zděděného zvyku pohlíželo nevolky
za mých časů na šlechtické zločince jistého druhu**) jinýma
očima, než na všechny ostatní deportované.

Hned za vyššími představenými přivykli hleděti též takovýma očima
i nižší velitelově, přejímajíce ovšem tento vzhled a tón s hora,
podřizujíce a podrobujíce se mu. Ostatně mnozí z těchto nižších
velitelů pohlíželi tupě, kri-

*) Rozumí se tak zvaní dekabristé, trestaní pro vzpouru proti
caři Mikulášovi 14. pros. 1825.

**) Totiž politické zločince.

tisovali po svém vyšší rozkazy, a rádi, velmi rádi by byli
učinili opatření dle svého mínění, jen kdyby jim v tom nebyli
překáželi. Avšak to jim ne vždycky dovolovali. Mám pevné důvody
pro tyto své domněnky a sice z následující příčiny. Druhá třída
káznice, v níž jsem se nalézal já a která záležela z trestanců na
pevnosti pod vojenským velitelem, byla mnohem těžší, než ostatní
dvě třídy, totiž třetí s pracemi v závodech a první s nucenou
prací v dolech. Těžší byla nejen pro šlechtice, nýbrž vůbec pro
všechny trestance, zejména proto, že představenstvo a všechno
zařízení oné třídy káznic všechno bylo vojenské, velice podobné k
trestaneckým rotám v evropském Rusku. Vojenské představenstvo
jest přísnější, pořádky více tísnící, vždy v řetězech, stále pod
stráží, vždy pod zámkem, ale toho není v takových rozměrech při
prvních dvou třídách. Tak aspoň vypravovali všichni naši
trestanci a mezi nimi byli znalcové té věci. Všichni by s radostí
přišli do káznice prvé třídy, která se dle zákona pokládala za
nejtěžší, a vskutku mnohokrát blouznívali o tom.

O trestaneckých rotách v evropském Rusku všichni naši, kteří v
nich bývali, vypravovali s úžasem a dokazovali, že na celé Rusi
není místa těžšího, než trestanecké roty v pevnostech, a že na
Sibiři je ráj u porovnání s tamním životem. Následovně jestliže
při tak přísných řádech, jaké byly v naší káznici, při zřízení
vojenském, před očima samého generálního gubernátora a konečně i
vzhledem k takovým případům (jež se přiházely časem), že některé
vedlejší sice, ale přece úřední osobnosti buď v rozzlobenosti
nebo pro horlivost v úřadě byly vždy schopny poslati tajné
denunciaci, kam se sluší, že zločincům toho a toho druhu ti a ti
nespolehliví představení poskytují úlevy: jestliže tedy v takovém
místě pohlíželi na šlechtické zločince trochu jinýma očima, než
na ostatní trestance, tedy tím více na ně pohlíželi mnohem
shovívavěji v káznicích první a třetí třídy. A proto se mně zdá,
že dle onoho místa, kde jsem se já nacházel, mohu ve vzhledě tom
souditi i o celé Sibiři.

Všechny pověsti a zprávy, jež mne ve vzhledě tom docházely od
deportovaných první a třetí třídy, potvrzovaly mou domněnku. A
skutečně na nás šlechtice na všechny pohlíželo představenstvo v
naší káznici pozorněji a opatrněji. Úlevy v práci a ve způsobu
života v káznici nedostávalo se nám rozhodně nijaké; tytéž práce,
tytéž okovy, tytéž závory, slovem všechno právě tak, jako u
ostatních trestancův. Ale nebylo ani možno poskytnouti nám úlevy.
Vím, že v onom městě za těch nedávno, a přec uz dávno minulých
dob*) bylo tolik udavačů, tolik úkladů, tolik lidí, kteří jeden
druhému kopali jámu, že velitelové se přirozeně báli denunciace.
A co mohlo býti za oné doby strašnějšího, než udání, že se
trestancům jistého druhu**) poskytují úlevy!

Všichni se tedy báli a my jsme žili stejně jako všichni
trestanci, ale při tělesném trestání byla jakási výjimka. Ovšem,
že by nám velmi klidně dali nasekat, kdybychom toho zasloužili,
to jest dopustili se nějakého přestupku. Vyžadovalať toho
povinnost služby a rovnost v tělesných trestech. Ale tak pro nic
za nic, lehkomyslně by nás přece nebili; s prostými zločinci
ovšem se přiházelo, že se ve vzhledě tom zacházelo dosti
lehkomyslně, zvláště za některých podřízených velitelů, kteří
rádi zjednávali pořádek a dávali pociťovati svou moc při každé
vhodné příležitosti.

Bylo nám známo, že vrchní velitel, když zvěděl o tom, co se
přihodilo starému Ž...skému, velice se rozhorlil na majora a
přikázal mu, aby pro příště ráčil své ruce držeti více při těle.
Tak mně to vypravovali všichni. I to bylo u nás známo, že sám
generální gubernátor, jenž měl důvěru v našeho majora a měl ho z
části i rád jako výkonnou sílu a člověka s jistými schopnostmi,
když zvěděl o oné události, také mu dal důtku. A náš major to
vzal na vědomí. Jak by se byl na příklad rád dostal na kůži
M...skému, jehož nenáviděl následkem klepů A...vových,

*) Za panování Mikulášova.

**) Totiž politickým.



ale nikterak se mu nepodařilo, aby mu dal nasekat, ačkoliv
vyhledával záminku, pronásledoval ho a probíral se k němu. O
události s Ž...ským zvědělo brzy celé město, a všeobecné míněni
bylo proti majorovi; mnozí mu proto domlouvali, někteří dokonce s
nepříjemnými poznámkami.

Vzpomínám si nyní i na své první setkání s majorem. Nás, totiž
mne a druhého deportovaného šlechtice, s nímž jsem zároveň
vstoupil do káznice, poděsili již v Tobolsku vypravováním o
nepříjemné povaze onoho člověka. Staří, již dvacet pět let ve
vyhnanství se nacházející šlechtici, kteří se tam v onu dobu
zdržovali a kteří nás přivítali s hlubokou soustrastí a udržovali
s námi spojení po celou dobu, co jsme seděli v tamním domě pro
deportované, vystříhali nás před budoucím velitelem naším a
slibovali, že učiní vše, co jen mohou prostřednictvím známých
osobností, aby nás ochránili před jeho pronásledováním. A vskutku
tři dcery generálního gubernátora, jež přijely z evropského Ruska
a byly v tu dobu návštěvou u otce, obdržely od nich dopisy a zdá
se, že se u otce za nás přimluvily. Ale co mohl učiniti? Řekl
pouze majorovi, aby byl trochu opatrnější.

Po druhé hodině odpoledne přišli jsme, totiž já a můj soudruh, do
onoho města a vojenský průvod nás odvedl přímo k našemu veliteli.
Stáli jsme v předsíni, čekajíce na něho. Zatím už poslali do
káznice pro poddůstojníka. Jakmile přišel tento, ukázal se i
major. Rudá, uhrovitá, zlá tvář jeho způsobila na nás neobyčejně
tesklivý dojem; jako by byl zlý pavouk vyběhl na ubohou mouchu,
jež upadla do jeho pavučiny.

„Jak se jmenuješ?" otázal se mého soudruha. Mluvil rychle, ostře,
trhaně a patrně chtěl způsobiti na nás dojem.

„Tak a tak."

„A ty?" pokračoval major, obraceje se ke mně a upřev na mne své
brejle.

„Tak a tak."



„Poddůstojníku! Hned s nimi do káznice, oholiti jim na strážnici
po způsobu občanském ihned půl hlavy; okovy přeměnit zítra. Jaké
jsou to pláště? Odkud jste je vzali?'' optal se náhle, všimnuv si
šedých plášťů se žlutými kroužky na zádech, které nám byly vydány
v Tobolsku a ve kterých jsme předstoupili před jeho světlé oči.
„To je nový kroj ! To je dojista nějaký nový kroj... Teprve se
chystá... z Petrohradu ..." mluvil obraceje nás jednoho po
druhém. „S sebou nemají nic?" otázal se najednou žandarma, jenž
nás provázel.

„Své vlastní šaty mají, vaše vysokoblahorodí," odpověděl žandarm,
jaksi z nenadání se vzpřímiv, až se i trochu při tom otřásl.
Majora znali všichni, všichni o něm slýchali, všechny už poděsil.

„Všechno odebrat. Ponechat jim pouze prádlo, a sice jenom bílé,
mají-li také pestré prádlo, tedy odebrat. Ostatní všechno prodat
veřejnou dražbou. Peníze zapsat mezi příjmy. Trestanec nemá
majetku," pokračoval, přísně na nás pohlédnuv. „Hleďte mi chovat
se dobře! Ať nic neslyším! sice... tělesné potres-tání! Za
nejmenší přestupek prrruty!..."

Celý ten večer byl jsem pro neočekávanost tohoto přivítání skoro
nemocen. Dojem se zvýšil mimo to i tím, co jsem pak spatřil v
káznici, ale o svém vstoupení do káznice jsem už vypravoval.

Zmínil jsem se již, že nám neposkytovali a nesměli poskytovati
nijakých úlev, nijakých výhod před ostatními trestanci při
nucených pracích. Avšak jednou zkusili to učiniti; já a B...ský
chodili jsme celé tři měsíce do inženýrské kanceláře jako písaři.
Ale učinili to tajně a sice učinil to sám náčelník inženýrského
oddělení. Vlastně všichni ostatní, komu se slušelo, snad o tom
věděli, ale stavěli se, jako by nevěděli. Stalo se to ještě za té
doby, když byl přednostou inženýrského oddělení G...kov.
Podplukovník G...kov jako by byl k nám s nebe spadl, strávil u
nás nedlouhou dobu, nemýlím-li se, tedy ne více než půl léta,
snad i méně, a odejel do Ruska, způsobiv neobyčejný dojem na
všechny trestance. Trestanci ne že ho milovali, nýbrž přímo
zbožňovali, možno-li jen užiti zde onoho slova. Jak toho dosáhl,
nevím; ale podmanil si je hned na prvníkrát. „Otec, otec! Jako
otec rodný!" tvrdili každý okamžik trestanci po celou dobu, co
byl přednostou inženýrského oddělení. Takto byl, zdá se, hrozný
hýřil. Byl nevysoké postavy, smělého, sebevědomého vzhledu. Ale
při tom byl laskav k trestancům, div ne až něžný, a opravdu
doslovně je miloval, jako otec. Proč měl tak rád trestance, říci
nemohu, ale on nemohl viděti trestance, aby k němu nepromluvil
laskavého, veselého slovíčka, aby se s ním nezasmál, nezažertoval
s ním, a hlavně nebylo v tom ani potuchy ničeho velitelského, ba
ani nic takového, co by prozrazovalo nerovnou nebo prostě
velitelskou lásku. Byl to přítel, byl to soudruh v nejvyšší míře.

Ale přese všechen jeho instinktivný demokratismus trestanci se
před ním ani jednou neprovinili nějakou neuctivostí nebo
familiárností. Naopak. Jenom celá tvář trestancova rozkvetla,
když se setkával s podplukovníkem, sňal čapku a už hleděl s
úsměvem, jak se tento blížil k němu. A když tento na něho
promluvil, jako by mu byl rubl daroval. Bývají tací populární
lidé. Vyhlížel junácky, chodil přímo, statně. „Orel!" říkávali o
něm trestanci. Uleviti ovšem nemohl jim v ničem; spravovalť jen
inženýrské práce, které i za všech ostatních přednostů se konaly
svým obyčejným, jednou pro vždy zavedeným pořádkem. Leda že když
potkal náhodou skupinu trestanců při práci a viděl, že jsou s
prací hotovi, nezdržoval jich zbytečně a posýlal je domů dříve,
než se ozval buben. Ale líbila se jeho důvěra v trestance, líbilo
se, že nebylo v něm malicherné choulostivosti a popudlivosti, a
vůbec nijakých jiných urážlivých způsobů v jeho velitelském
chování. Kdyby byl ztratil tisíc rublů, myslím že první zloděj z
našich trestanců, kdyby je byl našel, byl by mu je vrátil. Ano,
jsem přesvědčen, že by se to bylo stalo.

S jakým hlubokým účastenstvím přijali naši trestanci zprávu, že
jejich orel přednosta na smrt se pohádal s naším nenáviděným
majorem! Přihodilo se to hned první měsíc po jeho příchodu. Náš
major byl dříve jeho soudruhem ve službě. Setkali se po dlouhé
rozluce jako přátelé a společně si zahýřili. Ale náhle se
rozešli. Pohádali se, a G...kov se stal jeho úhlavním nepřítelem.
Bylo též slyšeti, že se za té příležitosti i poprali, což se s
naším majorem mohlo státi; právalť se často. Jakmile to zaslechli
trestanci, radosti jejich nebylo konce. „Kdepak se může osmioký
srovnati s takovým. To jest orel a náš..." a tu připojili
obyčejně slovíčko, jež se nehodí do tisku. Velice zajímalo u nás
to, kdo z nich koho stloukl. Kdyby se ukázalo, že zpráva o jejich
pračce byla klamná, (a tak to asi bylo), zdá se, že by to naše
trestance velice mrzelo. „Ne, dojista zvítězil přednosta,"
tvrdili mezi sebou; „jest sice malý, ale zralý; a major asi
zalezl před ním pod postel."

Avšak G...kov brzy odejel a trestanci opět zmalomyslněli.
Inženýrští přednostové byli u nás, pravda, všichni hodní. Za mne
se jich vystřídalo tré nebo čtvero. „Ale přece se už nedočkáme
takového," stýskali si trestanci; „orel to byl, orel a záštita
naše." Nuže tento G...kov velice miloval všechny nás šlechtice a
na konec poručil mně a B...skému, abychom přicházeli někdy do
kanceláře. Když pak odejel, stalo se naše zaměstnání v kanceláři
jaksi pravidelným. Mezi inženýry byli lidé (zvláště jeden), kteří
s námi velice sympatisovali. Přicházeli jsme, opisovali jsme
listiny, i rukopis náš se již stával úhlednějším, když tu přišel
náhle od vyššího velitelství rozkaz, aby nás okamžitě poslali
zase na předešlé práce. Někdo to již na nás udal! Ostatně bylo to
dobře. Kancelář nás oba počala brzy velice mrzeti. Pak jsme
chodili s B...ským skoro dva roky společně na tytéž práce,
nejčastěji do dílen. Rozmlouvávali jsme spolu, mluvívali jsme o
svých nadějích, o svém přesvědčení. Byl to výborný člověk; ale
názory jeho bývaly časem velice podivné, výlučné. V jisté třídě
lidí, velice rozumných, vznikají časem úplně paradoxálné pojmy.
Ale za ně bylo tolik v jich životě vytrpěno, tak drahou cenou
byly vykoupeny, že vzdáti se jich bylo by už příliš bolestno,
skoro nemožno. B...ský přijímal s bolestí každou námitku a
odpovídal mně kousavě. Ostatně ve mnohých věcech měl snad spíše
pravdu než já — nevím; ale posléze jsme se rozešli a toho mně
bylo velice líto; mnohoť jsme si už byli sdělili.

Zatím M...ský stával se s každým rokem jaksi smutnější a
mračnější. Tesknota ho zmáhala. Dříve, za první doby mého pobytu
v káznici byl sdílnější, duše jeho přec jen častěji a více se
snažila proniknouti na venek. Byl už třetí rok v káznici, když já
jsem tam přišel. Z počátku ho zajímalo mnohé z toho, co se za ta
dvě léta přihodilo ve světě a o čem neměl ponětí, sedě v káznici,
vyptával se mne, poslouchal, rozčiloval se. Ale posléze, po
letech, počalo se to všechno soustřeďovati v něm uvnitř, v srdci.
Uhlí se pokrylo popelem. Hněv vzrůstal v něm víc a více.

„Je hais ces brigands," říkával mně často, pohlížeje s nenávistí
na trestance, které jsem zatím už poznal blíže, a nijaký můj
důvod v jejich prospěch na něho nepůsobil. Nechápal, co mluvím;
časem sice souhlasil se mnou jaksi roztržitě; ale zítřejšího dne
opakoval znova: „Je hais ces brigands." *) Podotknu při té
příležitosti, že jsme často spolu rozmlouvávali po francouzsku, a
za to nás jeden dozorce při pracích, ženijní voják Dranišnikov,
nevím z jakého důvodu, nazval „feršely". M...ský oživoval jen
tehdy, když si vzpomínal na matku. „Je stara, nemocna," říkal
mně, „miluje mne více než všechno na světě, a já zde ani nevím,
je-li živa nebo ne? Jí dostačí už to, že věděla, že jsem musil
běhali ulicí..." M...ský nebyl původu šlechtického a prve než byl
deportován, byl potrestán tělesně. Když na to vzpomínal, stiskal
zuby, a snažíval se pohlížeti stranou. V poslední době počínal
stále častěji a častěji choditi sám. Kdysi dopoledne po jedenácté
hodině ho zavolali k veliteli pevnosti. Velitel mu vyšel vstříc s
veselým úsměvem.

*) Nenávidím ty lotry.



„Nu, M...ský, co pak se ti zdálo dnes?" otázal se ho.

„Já se celý zachvěl," vypravoval nám M...ský, když se vrátil k
nám. „Jako by mne do srdce bodl."

„Zdálo se mi, že jsem obdržel psaní od matky," odpověděl
veliteli.

„Něco lepšího, mnohem lepšího!" namítnul velitel. „Jsi svoboden!
Tvoje matka za tebe prosila... její prosba byla vyslyšena. Zde
máš její psaní a tu je rozkaz, tebe se týkající. Ihned budeš
propuštěn z káznice."

Vrátil se k nám bledý, ještě se nevzpamatovav od své zprávy. My
mu přáli štěstí. On nám tiskl ruce svýma chvějícíma se,
zchladlýma rukama. Mnozí trestanci také mu přáli a byli rádi jeho
štěstí.

Stal se osadníkem a zůstal v našem městě. Brzy tu obdržel místo.
Z počátku často přicházel k naší káznici a když mohl, sděloval
nám různé novinky. Zvláště politické noviny velice ho zajímaly.

Z ostatních čtyř, totiž kromě M...ského, T...ského, B...ského a
Ž...ského, dva byli ještě velmi mladí lidé, poslaní sem na
krátkou dobu, málo vzdělaní, ale poctiví, prostí, přímí. Třetí,
A...čukovský, byl už příliš prostý člověk a ničeho zvláštního v
sobě nechoval; ale čtvrtý, B...m, člověk obstárlý, působil na nás
na všechny praošklivý dojem. Nevím, jak se dostal mezi zločince
tohoto druhu, a i sám popíral své účastenství v něm. Byla to
hrubá, drobně měšťácká duše, se zvyky a pravidly kramáře, jenž
zbohatl z kopejek, o něž ošidil kupující. Neměl nijakého
vzdělání, a nic ho nezajímalo kromě jeho řemesla. Byl malířem,
ale za to už malířem vynikajícím, malířem velkolepým. Velitelství
zvědělo brzy o jeho schopnostech a celé město počalo si
zjednávati B...ma, aby jim maloval stěny a stropy. Za dvě léta
omaloval skoro všechny erární byty. Držitelé bytů platili mu sami
a proto mohl žíti daleko ne chudě. Ale nejlepší bylo to, že na
práci s ním počali posýlati též druhé jeho soudruhy. Ze tří,
kteří s ním chodili stále, dva se naučili od něho řemeslu, a
jeden z nich, T...řevský, počal pak malovati nic hůře než on.

Náš major, jenž také obýval v erárním domě, povolal k sobě též
B...ma a dal si vymalovati všechny stěny a stropy. Nu zde se
B...m již přičinil; ani u generálního gubernátora nebylo tak
vymalováno. Dům byl dřevěný, přízemní, dosti vetchý, a hrozně
zvětralý z venku; ale uvnitř bylo všechno vymalováno jako v
paláci a major byl u vytržení... Třel si ruce a říkal, nyní že se
jistě ožení. „Má li člověk takový byt, není možná, aby se
neoženil;," dodával zcela vážně. B...mem byl čím dál, tím více
spokojen a skrze B...ma i druhými, kteří pracovali spolu s ním.
Práce trvala celý měsíc. Za ten měsíc major úplně změnil své
mínění o všech trestancích našeho druhu a počal s nimi jednati
milostivěji. Došlo až na to, že kdysi z nenadání povolal k sobě z
káznice Ž...ského.

„Ž...ský!" zvolal major; „já jsem tě urazil. Dal jsem tě sesekat
bez příčiny, vím to. Já toho nyní lituju. Chápeš to? Já, já, já —
toho lituju!"

Ž...ský odvětil, že to chápe.

„Ale chápeš-li to náležitě, že já, já, tvůj velitel, dal jsem si
tě zavolati proto, abych tě poprosil za odpuštění! Cítíš-li to?
Co jsi ty přede mnou? Červ! Ještě méně, než červ; jsi trestanec!
A já — z boží milosti*) major. Major. chápeš-li to?"

Ž...ský odpověděl, že chápe i to.

„Nu, tedy, nyní se s tebou smiřuju. Ale cítíš-li, cítíš-li to
úplně, v celé velikosti? Jsi-li jen schopen, abys to pochopil,
abys tomu porozuměl? Představ si jen: já, já major... atd."

Ž...ský líčil mně sám celý ten výstup. Měl tedy i tento opilý,
vzdorovitý a nepořádný člověk lidský cit v těle. Uváží-li se jeho
názory a jeho duševní rozvoj,

*) Doslovný výraz, jehož za mých dob užíval ostatně nejen náš
major, nýbrž i mnozí nižší představení, zvláště takoví, kteří
byli z prostých řadových vojáků povýšeni za důstojníky.



bude možno pokládati takový jeho čin skoro za velkomyslný.
Ostatně dost možná, že tu mnoho spolupůsobilo opojení.

Tužba jeho se však nesplnila: neoženil se, ačkoli byl k tomu
úplně odhodlán, když byla úprava jeho bytu dokonána. Místo
ženitby upadl do vyšetřování a bylo mu poručeno, aby podal žádost
za přesazení do výslužby. Tu mu připočítali i všechny staré
hříchy. Býval v onom městě, nakolik se pamatuju, dříve policejním
ředitelem... Rána padla na něho neočekávaně. Zpráva o ní
způsobila v trestnici nesmírnou radost. Byl to svátek, slavnost!
Major, pravilo se, řval jako stará baba, až mu slzy tekly. Ale
ničeho nepořídil. Vstoupil do výslužby, pár šedých koní prodal,
po nich celý svůj majetek a upadl až v nouzi. Potkávali jsme ho
potom v občanském, obnošeném kabátě s čapkou s vojenskou
kokardou. Zlostně patříval na trestance. Ale všechen význam jeho
minul, sotva svlékl vojenskou uniformu. V uniformě byl hrůzou,
bohem. V kabátě se stal najedoou holé nic a podobal se lokaji.
Jest ku podivu, jak důležitou bývá uniforma pro takové lidi!

IX.

Útěk.

Brzy po odstranění našeho majora staly se důkladné změny v naší
káznici. Nucené práce byly zrušeny a místo nich zřízena
trestanecká rota s vojenským představenstvem na způsob
trestaneckých rot v evropském Rusku. To znamenalo, že odsouzených
k nuceným pracím druhé třídy do naší trestnice více nepřiváděli.
Od té doby počala se trestnice osazovati jedině trestanci stavu
vojenského, tedy osobami, jež nebyly zbaveny všech občanských
práv, právě takovými vojáky, jako všichni vojáci, jen že
potrestanými, přicházejícími sem na krátkou dobu (na nejvýš na
šest let), a po odchodu z trestnice opět se vracejícími ke svým
praporům jako vojáci, jakými bývali i dříve. Ostatně ti z nich,
kteří se vraceli do trestnice pro nové přestupky, bývali
trestáni, jako i dříve, dvacetiletým pobytem v trestnici.

Bylo u nás ostatně i do té změny zvláštní oddělení trestanců
stavu vojenského, ale bydleli s námi pohromadě proto, že jinde
neměli místa. Nyní pak se stala celá trestnice tímto vojenským
oddělením. Samo sebou se rozumí, že dřívější trestanci, praví
odsouzenci k nuceným pracím stavu občanského, zbavení všech svých
občanských práv, znamenaní a na půl hlavě oholení, zůstali v
trestnici, pokud by úplně neuplynula jich lhůta; noví
nepřicházeli a staří ponenáhlu odbývali svou lhůtu a odcházeli,
tak že po desíti letech neměl v naší trestnici zůstati ani jeden
trestanec stavu občanského. Zvláštní oddělení zůstalo i nadále
při naší trestnici, a do něho ob čas pořád ještě byli posýláni
vojáci, kteří se dopustili zvláště těžkých zločinů, a sice na tak
dlouho, dokud by nebyla zřízena v Sibiři káznice se zvláště
těžkými nucenými pracemi.

Náš život zůstal tedy vlastně i na dále právě takovým, jakým byl
dříve: týž způsob života, tatáž práce a skoro tytéž pořádky; jen
správa se změnila a stala se složitější. Štábní důstojník byl
pojmenován velitelem roty a kromě něho čtyři vyšší důstojníci,
kteří měli po pořádku službu v trestnici. Odstraněni byli též
invalidové; místo nich bylo dosazeno dvanáct poddůstojníkův a
profos. Trestanci byli rozděleni na desítky, ze samých trestanců
vybráni svobodníci, ovšem jen nominální, a Akim Akimyč ovšem sám
sebou se stal svobodníkem. Celé to nové zařízení a celá trestnice
se všemi jejími představenými, a trestanci, zůstala jako i dříve
pod vrchní správou velitele pevnosti jakožto hlavního
představeného. To jest tedy všechno, co se změnilo.

Rozumí se, že trestanci byli zprva velice vzrušeni, posuzovali,
odhadovali a zkoumali nové představené; ale když poznali, že
zůstalo vlastně všechno při starém, ihned se uspokojili a náš
život vlekl se jako dříve. Ale hlavní bylo to, že všickni byli
zbaveni bývalého majora; všichni jako by si byli oddechli a stali
se bodřejšími. Zmizelo polekané vzezření; každý nyní věděl, že v
případu nouze mohl všechno vysvětliti představenému, a nevinný že
může býti leda jen z nedorozumění potrestán místo vinného. Ba i
kořalku prodávali u nás dále právě za týchž podmínek, jako dříve,
nehledě na to, že na místo bývalých invalidů přišli nyní
poddůstojníci. Tito poddůstojníci ukázali se po větším díle
slušnými a rozumnými lidmi, kteří chápali své postavení. Někteří
z nich ostatně jako by si byli chtěli z počátku zafuriantit a
smyslili si, ovšem z nezkušenosti, jednati s trestanci tak, jako
s vojáky. Ale brzy i ti se dovtípili, oč tu běží. Jiným pak,
kteří se příliš dlouho nemohli dovtípiti, vysvětlili už sami
trestanci vlastní podstatu věci. Bývaly dosti ostré srážky; na
příklad: svedou poddůstojníka, napojí ho vodkou a potom mu
oznámí, ovšem svým způsobem, že pil spolu s nimi a tedy...
Skončilo to tím, že poddůstojníci lhostejně se dívali, či lépe
řečeno snažili se neviděti, jak přinášejí do kasáren měchýře a
prodávají vodku. A nejen to: jako bývalí invalidové, tak i oni
chodili na trh a přinášeli trestancům preclíky, maso a všechno
ostatní, totiž takové věci, které mohli obstarati bez většího
zahanbení. Proč se staly všechny ty změny, proč káznici změnili v
trestaneckou rotu, to již nevím. Přihodilo se to již za
posledních let mého pobytu v trestnici. Ale ještě dvě léta mně
bylo souzeno stráviti za nových pořádků.

Mám zapisovati celý ten život, všechna má léta v káznici? Myslím,
že ne. Kdybych chtěl psáti po pořádku, jedno za druhým všechno,
co se přihodilo a co jsem viděl a zkusil za ta léta, mohl bych,
jak se samo sebou rozumí, napsati ještě třikrát, čtyřikrát tolik
hlav, než co je jich doposud napsáno. Ale takové popisování stalo
by se nezbytně na konec příliš jednotvárným. Všechny příhody byly
by příliš jednoho a téhož rázu, zvláště jestliže si čtenář z těch
hlav, které jsou doposud napsány, utvořil již jakýs takýs
dostačující pojem o životě odsouzenců k nuceným pracím druhé
třídy. Měl jsem v úmyslu vylíčiti celou naši káznici, a vše, co
jsem zažil za ta léta, v jednom názorném a jasném obraze. Dosáhl-
li jsem onoho cíle, nevím. Částečně nemohu o tom ani souditi. Ale
jsem přesvědčen, že možno na tom již přestati. A k tomu mne
samého se časem vzmáhá tesknost při těchto vzpomínkách. A konečně
sotva bych si mohl připamatovati všechno. Pozdější léta jaksi se
v mé paměti setřela. Mnohé okolnosti, jsem o tom přesvědčen,
zapomněl jsem úplně. Pamatuju se například, že všechna ta léta,
ve své podstatě tak podobná jedno k druhému, plynula mdle,
tesklivě. Pamatuju se, že ty dlouhé, nudné dni byly tak
jednotvárné, jako by po dešti voda kapala se střechy po kapkách.
Pamatuju se, že jedině vášnivá touha po vzkříšení, znovuzrození,
novém životě sílila mne, abych čekal a doufal. I dodal jsem si
posléze síly: čekal jsem, odpočítával jsem každý den, a nehledě
na to, že jich zbývalo tisíc, s rozkoší jsem odpočítával po
jednom, provázel, pohřbíval jsem jej a při počátku příštího dne
byl jsem rád, že zbývá už ne tisíc, nýbrž jen devětset devadesát
devět.

Pamatuju se, že po celou tu dobu, přes to, že jsem měl sta
soudruhův, byl jsem strašně osamělým a že jsem si nakonec oblíbil
ono osamění. Duševně osamělý zkoumal jsem celý svůj minulý život,
procházel jsem všechno do nejmenších podrobností, vmyslíval jsem
se do své minulosti, soudil jsem sám sebe neúprosně a přísně, a
někdy jsem až děkoval osudu za to, že mně seslal ono osamění, bez
něhož by nebylo došlo k onomu soudu nad samým sebou, ani k oné
přísné revisi dosavadního života. A jakou nadějí zatlouklo tehda
mé srdce! Myslil jsem, rozhodl jsem se, zapřisáhl jsem se, že
nebude již v mém budoucím životě takových chyb, ani takových
poklesků, jako dříve. Načrtal jsem si program svého budoucího
života a ustanovil jsem se, že se ho budu přísně držeti. Zrodila
se ve mně znova slepá víra, že to všechno splním a mohu
splniti... Očekával jsem, přivolával jsem svobodu, aby přišla co
nejdříve; chtěl jsem se znova zkusiti v novém zápase. Chvílemi se
mne zmáhala křečovitá nedočkavost... Ale mně jest nyní bolestno
vzpomínati si na tehdejší můj duševní stav. Ovšem týká se to
všechno pouze mne samého... Ale zapsal jsem to proto, poněvadž se
mně zdá, že to každý pochopí, protože se musí totéž přihoditi
každému, upadne-li do žaláře na jistou dobu za květu svých let a
sil.

Ale což o tom mluvit!... Raději budu ještě něco vypravovati,
abych neskončil příliš náhlým úsekem.

Napadlo mne, že se snad někdo optá: Což opravdu nebylo možno
nikomu z káznice uprchnouti a za všechna ta léta nikdo u vás
neuprchl? Napsal jsem již, že trestanec, jenž strávil dvě nebo
tři léta v káznici, počíná si již ceniti ona léta a nevolky
začíná počítat, že lépe bude dožiti zbývající léta bez namáhání,
bez nebezpečenství a vyjiti posléze zákonitým způsobem z káznice
jako osadník. Ale takový rozpočet směstná se jen ve hlavě
trestance, odsouzeného na dobu nepříliš dlouhou. Odsouzený na
dlouhou dobu snad by byl hotov odvážiti se... Ale u nás se to
jaksi nepřiházelo. Nevím, měli-li snad příliš velký z toho
strach, nebo dohled že byl příliš přísný, vojenský, či že
místnost našeho města byla ve mnohém vzhledě nepříznivá — holá
rovina, otevřená? Těžko říci. Mám za to, že všechny ty příčiny
měly svůj vliv. Opravdu uprchnouti od nás bylo pořádně těžko. Ale
přece i za mne se přihodil jeden takový případ: dva se odhodlali
a sice dva z nejdůležitějších zločincův...

Když byl odstraněn náš major, tu A...v (týž, který mu sloužil za
vyzvědače v káznici) zůstal úplně na holičkách, bez protekce. Byl
ještě velmi mladý člověk, ale povaha jeho se upevňovala a
ustalovala s lety. Vůbec to byl člověk drzý, odhodlaný, ba i
dosti důvtipný. Třebas by se i nyní zaměstnával vyzvědačstvím a
různými jinými podobnými živnostmi, jež se vykonávají jen potají,
kdyby mu dali svobodu, ale už by nevlezl do pasti tak hloupě a
nepředloženě, jako prve, když za svou hloupost zaplatil káznicí.
Cvičil se u nás z části také v padělání průvodních listův. Ale
určitě to ostatně tvrditi nemohu. Vypravovali mně to naši
trestanci. Říkali, že pracoval v tom oboru ještě tehda, když
chodíval k majorovi do kuchyně, a že toto zaměstnání náležitě
vykořistil. Slovem on, zdá se, mohl býti schopen všeho, jen aby
změnil svůj osud. Měl jsem příležitost poznati z části jeho duši:
cynismus jeho dostupoval do podivuhodné drzosti, do
nejchladnějšího posměchu a budil nepřekonatelný odpor. Zdá se mi,
kdyby dostal příliš velikou chuť na sklenku vodky, a kdyby oné
sklenky nebylo možná dostati jinak než zavražděním někoho, že by
ho zcela jistě zavraždil; ovšem kdyby se to dalo učiniti tajně,
aby se nikdo o tom nedověděl. V káznici se naučil uvažovati. Na
tohoto člověka tedy obrátil svou pozornost trestanec zvláštního
oddělení, Kulikov.

Mluvil jsem již o Kulikovu. Byl to člověk ne mladý, ale vášnivý,
čilý, silný, s neobyčejnými a různorodými schopnostmi. Cítil v
sobě sílu a rád by si byl ještě požil; takovým lidem až do
nejhlubšího stáří pořád se chce žíti. Kdybych se chtěl diviti,
proč u nás neprchali, rozumí se, že bych se podivil prvnímu
Kulikovu. Ale Kulikov se k tomu odhodlal. Kdo z nich měl na koho
větší vliv, A...v-li na Kulikova, či Kulikov na A...va, nevím.
Ale oba byli sebe důstojni a k onomu podniku hodili se navzájem.
Spolčili se. Mně se zdá, že Kulikov očekával, že A...v přichystá
průvodní listy. A...v pocházel z rodu šlechtického, z dobré
společnosti, což slibovalo některou různotvárnost v budoucích
dobrodružstvích, jen proberou-li se do evropského Ruska. Kdo ví,
jak se smluvili, a jaké měli naděje; ale to jest jisté, že jejich
naděje přesahovaly přes obyčejný rámec sibiřského tuláctví.
Kulikov byl rozeným hercem, mohl si voliti mnohé, a různorodé
role v životě; mohl se ledačehos nadíti, a při nejmenším stálých
proměn v živobytí. Takové lidi káznice ovšem musila tlačiti.
Smluvili se tedy, že prchnou.

Ale bez vojenského průvodce utéci nebylo možno. Bylo nutno
přemluviti též vojáka, aby prchl s nimi. V jednom z praporů,
ležících v pevnosti, sloužil jakýsi Polák, energický člověk, a
zasluhující snad lepší osud, člověk už obstárlý, statný, vážný. Z
mládí, když byl právě poslán do služby na Sibiř, uprchl z
hlubokého stesku po domovu.

Chytli ho, potrestali a dvě léta ho drželi v trestanecké rotě.
Když ho poslali nazpět k praporu, vzpamatoval se a počal sloužiti
horlivě, ze všech sil. Za odměnu ho povýšili za svobodníka. Byl
to člověk ctižádostivý, troufalý a vědomý své ceny. Potkával jsem
ho několikrát za ta léta mezi vojenskými průvodci. Ledaco mně
vypravovali o něm i Poláci. Zdálo se mně, že bývalý stesk obrátil
se v něm v nenávist, tajenou, mlčelivou, ale neustálou. Tento
člověk byl všeho schopen a Kulikov se nezmýlil, zvoliv si jeho za
soudruha.

Příjmení jeho bylo Koller. Smluvili se a určili den. Bylo to v
červnu za parných dnů. Podnebí jest v onom městě dosti rovné; v
létě dodržuje počasí stálé, horké; a to právě je tulákovi vhod.
Rozumí se, že se nemohli pustiti přímo z místa, z pevnosti; celé
město jest viděti se všech stran, odevšad jest otevřeno. Kolkolem
na dosti velikém prostranství není lesa. Bylo zapotřebí převléci
se do občanských šatů, a za tím účelem bylo zprva nutno dostati
se na předměstí, kde měl Kulikov ode dávna skrýši. Nevím, byli-li
jejich přátelé na předměstí úplně zasvěceni do jejich tajemství.
Sluší míti za to, že byli, ačkoliv potom při přelíčení úplně to
dokázáno nebylo.

Toho roku v jednom zákoutí na předměstí právě zahájila svou
činnost jistá mladá a velmi hezká holčina, zvaná Vaňka-Taňka, jež
podávala veliké naděje a z části je později také uskutečnila.
Také jí říkali oheň. Zdá se, že i ona byla jaksi súčastněna.
Kulikov tratil na ni poslední groš už celý rok.

Naši chlapíci vyšli ráno na prostranství před strážnicí a
ustrojili si obratně věc tak, že je poslali s trestancem
Šilkinem, kamnářem a zedníkem, omítat prázdné kasárny řadového
praporu, jenž dávno již odešel do letního ležení. A...v a Kulikov
šli s ním jako podavači. Koller se přidružil jako vojenský
průvodce, a poněvadž se třemi trestanci bylo nutno poslati
průvodce dva, svěřili Kellerovi, jako starému zkušenému vojáku a
svobodníkovi, ochotně mladého novobrance, aby mu dal návod a
poučil ho o službě průvodce trestaneckého. Musili tedy míti naši
uprchlíci velmi silný vliv na Kollera, a musil jim svatě uvěřiti,
když po dlouholeté a za posledních let šťastné službě odhodlal se
on, člověk rozumný, vážný a vypočítavý, že prchne s nimi.

Přišli do kasáren. Bylo šest hodin z rána. Kromě nich nebyl tam
nikdo. Když asi hodinku popracovali, řekli Kulikov a A...v
Šilkinu, že půjdou do dílny, předně že se tam mají sejíti s někým
a za druhé, že při té příležitosti vezmou odtud hned jakýsi
nástroj, jehož se jim tu nedostávalo. Se Šilkinem musili jednati
opatrně, t. j. co možná nejvíce přirozeně. On byl z Moskvy,
vyučený řemeslu kamnářskému, pocházel z moskevské měšťanské
rodiny, byl chytrý, důvtipný, rozumný a málomluvný. Zevnějškem
byl vyzáblý a spitý. Mohl by po celý život choditi ve vestě a v
županu po moskevsku, ale osud rozhodl jinak, a po dlouhém
putování uvázl u nás na vždycky ve zvláštním oddělení, t. j. v
oddělení nejstrašnějších vojenských zločincův. Čím si zasloužil
takového povýšení, nevím; ale nikdy nebylo pozorovati, že by byl
nějak obzvlášť nespokojen; choval se klidně a stejně; jen časem
se spil jako švec, ale tu se choval dobře. Do tajemství ovšem
zasvěcen nebyl ale oči měl bystré. Rozumí se samo sebou, že
Kulikov na něho mrknul, že jdou vlastně pro kořalku, která jest
přichystána v dílně už od, včerejšího dne. To pohnulo Šilkina;
rozešli se bez jakého koliv podezření. Šilkin zůstal sám s
novobrancem, a Kulikov, A...v a Koller odebrali se na předměstí.

Minulo půl hodiny; nepřítomní se nevraceli; tu teprv Šilkina něco
napadlo a počal rozmýšleti. Byl to chlapík, jenž, jak se říká,
prolezl měděnými trubami. Počal si připomínati: Kulikov byl jaksi
zvláště naladěn, A...v jako by mu byl dvakrát cosi pošeptal,
alespoň Kulikov dvakrát na něho mrknul, což on viděl; nyní si to
všechno připomínal. Na Kollerovi také cosi pozoroval; aspoň když
odcházel s nimi, počal dávati poučení domobranci, jak se má
chovati za jeho nepřítomnosti, a to bylo jaksi nezcela přirozeno
zejména od Kollera. Slovem, čím dále se Šilkin rozpomínal, tím
více se v něm zmáhalo podezření. Čas zatím utíkal, oni se
nevraceli a rozčilení jeho dosáhlo krajních mezí. Chápal velmi
dobře, jak velice šlo při tom též o jeho vlastní kůži; mohloť na
něho padnouti podezření představených. Mohli si pomysliti, že
propustil soudruhy, věda, oč jde, dorozuměv se s nimi dříve, a
kdyby neoznámil v čas, že Kulikov a A...v zmizeli, podezření to
stalo by se tím více pravděpodobným.

Nesměl tratiti času. Vzpomněl si ještě, že za poslední doby
Kulikov se jaksi zvláště sblížil s A...vem, že si často spolu
šeptali, často chodívali spolu za kasárnami, vzdáleni ode všech
očí. Napadlo ho, že už tehda si něco pomyslil o nich... Pohlédl
pátravé na svého dozorce; ten zíval, stoje opřen o pušku, a
nejnevinnějším způsobem čistil si prstem nos, tak že ho Šilkin
neuznal ani za hodna, aby mu sdělil své domněnky, nýbrž krátce mu
jen řekl, aby šel za ním do inženýrské dílny. V dílně bylo nutno
se optati, nezašli-li tam? Ale ukázalo se, že jich tam nikdo
neviděl. Všechny pochybnosti Šilkina zmizely. „Aby si byli šli
prostě popit, vyhodit si z kopýtka na předměstí, což si Kulikov
někdy dovoloval" — pomyslil si Šilkin — „ale ani to se nedalo
předpokládati. Byli by mu to nějak sdělili, protože nebylo
příčiny, aby to před ním tajili." Šilkin zanechal práce, nevrátil
se více do kasáren, nýbrž obrátil se přímo k trestnici.

Bylo již skoro devět hodin, když předstoupil před šikovatele a
oznámil mu, oč jde. Šikovatel se zalekl a nechtěl z počátku ani
uvěřiti. Rozumí se, že i Šilkin mu to oznámil všechno jen jako
svou domněnku, podezření. Šikovatel běžel přímo k majorovi. Major
ihned k veliteli pevnosti. Za čtvrt hodiny učiněna již všechna
nezbytná opatření. Oznámili to samému generálnímu gubernátorovi.
Zločinci byli důležití a za ně se jim mohlo pořádně dostati z
Petrohradu. Ať již to bylo správné, nebo ne, ale A...v byl
počítán mezi zločince politické; Kulikov byl ze „zvláštního
oddělení", tedy arcilotr, a k tomu ještě vojenský. Nebylo doposud
příkladu, aby prchl někdo ze „zvláštního oddělení". Vzpomněli si
při té příležitosti, že podle řádu ke každému zločinci ze
„zvláštního oddělení" patří při práci dva vojenští průvodci,
nebo. alespoň jeden ke každému. Pravidla toho nebylo šetřeno.
Byla to tedy náramně nepříjemná záležitost. Byli rozesláni
schvální poslové po všech volostech, po všech okolních
městečkách, aby oznámili útěk a zanechali všude popis uprchlíkův.
Vyslali kozáky, aby je pronásledovali, chytali; dopsali i do
sousedních újezdův a gubernií... Slovem dostali pořádný strach.

Zatím u nás v trestnici počalo se vzmáhati rozčilení jiného
druhu. Trestanci jak se vraceli z prací, ihned se dovídali, co se
přihodilo. Zpráva, ta již všechny obletěla. Všichni přijímali onu
zprávu s jakousi neobyčejnou, zatajenou radostí. Všem jaksi srdce
poskočilo... Neboť kromě toho, že ona událost přerušila
jednotvárný život káznice a rozryla mraveniště, útěk, a sice
takový útěk nalezl jakýsi příbuzný ohlas ve všech duších a
rozechvěl v nich dávno zamlklé struny; cosi jako naděje,
bujarost, možnost změny ve svém osudě, zachvělo se ve všech
srdcích. „Vždyť uprchli odsud lidé, proč by tedy?..." A každý se
při takovém pomyšlení stával bodřejším a s vyzývavým pohledem
zíral na ostatní. Aspoň všickni se stali najednou jaksi hrdými a
s vysoka počali pohlížeti na poddůstojníky.

Rozumí se, že do káznice ihned přiletěli představení. Přijel i
sám velitel pevnosti. Naši si dodávali mysli a hleděli směle, až
i trochu pohrdavě a s jakousi mlčelivou, přísnou vážností, jako
by říkali: „Vidíte, že dovedeme provésti lecjaký kousek." Také se
rozumí samo sebou, že se ihned dovtípili, že všichni představení
přijedou do káznice, dovtípili se ihned, že budou všeobecné
prohlídky a kdo co měl, všechno v čas uschoval. Věděli, že v
takovém případě představenstvo vždycky silně „zmoudří po radě".
Tak se také stalo: byl veliký poplach; všechno přeházeli, všechno
prohledali, a — rozumí se, ničeho nenašli. Na odpolední práce
poslali trestance pod zvýšeným vojenským dozorem. Na večer hlídky
přicházely do káznice každou minutu; přepočítali trestance o
jednou více než obyčejně; při tom se přepočítali o dvakrát více
než obyčejně. Z toho vznikl opět poplach; vyhnali všechny na dvůr
a počítali znova. Potom přepočítali ještě jednou v každé kasárně
zvlášť... Slovem bylo mnoho běhání a starostí.

Ale trestanci toho nedbali. Všichni vyhlíželi nad míru
samostatně, a jak už vždycky bývá v takových případech, chovali
se po celý ten večer neobyčejně slušně. „Aby nikomu nemohli nic
vytknouti," pravili si trestanci. Naše představenstvo si myslilo
ovšem, nezůstali-li v káznici spoluvinníci uprchlíkův, a
poručilo, aby se pátralo a dával se pozor na řeči trestancův. Ale
trestanci se jen posmívali. „Je to zrovna taková věc, aby
zanechali v trestnici spoluvinníky!" „Taková věc se koná tichými
kroky a nikdy jinak." „Což je Kulikov takový člověk, anebo je
A...v takový člověk, aby v podobné záležitosti nezametli za sebou
stopu? Mistrovsky to provedli, nikdo neměl ani potuchy. Jsou to
lidé, kteří měděnými trubami prolezli; skrze zavřené dvéře
projdou!" Slovem Kulikov a A...v rostli ve slávě; všichni byli na
ně hrdi. Tušili, že hrdinský kousek jejich bude podáním zachován
v nejpozdějším potomstvu trestancův, jež přežije káznici.

„Mistrovský lid!" tvrdili jedni.

„Vida, myslili si, že od nás nelze prchnouti. A prchli!" dodali
druzí.

„Prchli!" nášel se třetí a jaksi velitelsky se rozhlédl kolem
sebe. „Ale kdo prchl?... Ty se chceš k nim rovnati?"

V jinou dobu trestanec, jehož se týkala tato slova, byl by zcela
jistě odpověděl na ono vyzvání a obhájil by svou čest. Ale nyní
skromně pomlčel. „Vždyť opravdu nejsou všichni tací, jako Kulikov
a A...v; člověk musí napřed dokázati, co umí..."

„A opravdu, braši, proč pak tu vlastně jsme?" přeruší mlčení
čtvrtý, sedící skromně v kuchyni u okna, a mluvící trochu
zpívavým hlasem, jsa příliš dojat, ale tajně jsa naplněn radostí
a dlaní si podpíraje tvář. „Co jsme zde? Žijeme? — nejsme lidé;
umřeli jsme? — nejsme nebožtíci. E-ech!"

„Naše záležitost není střevíc. S nohy neshodíš. Jaké tu e-ech!"

„Ale vždyť Kulikov..." vpletl se do řeci jeden z ohnivých, mladý
hoch s mlékem na bradě.

„Kulikov!" skáče mu ihned do řeči druhý, opovržlivě skroutiv oči
na nezkušeného mladíka; „Kulikov!..."

To znamená totiž: „Kolik se najde takových Kulikových?"

„Však i A...v, braši! Také povedený, ó povedený!"

„Kam pak! Ten i Kuliková mezi prsty ohne. Hledejte na kroužku
konce!"

„A daleko-li asi nyní ušli, braši; bylo by zajímavo věděti..."

A hned počaly řeči, jak daleko se už dostali? A kterou stranou se
asi dali? A jak by jim bylo výhodněji jíti? A která volost je
blíže? Našli se lidé, kteří znali okolí. Je poslouchali se
zvědavostí. Vypravovali o obyvatelích sousedních vesnic a
rozhodli, že jsou to lidé nevhodní. Příliš blízko od města, je to
lid mazaný; trestancům nedají zniku, schytají je a odevzdají.

„Zdejší sedlák, braši, je pálený. Ó, ó sedlák!"

„Sedlák málo důkladný!"

„Sibirják má solené uši. Nechoď mu do rány, zabije."

„Však i naši..."

„Inu ovšem, kdo s koho. Naši také nejsou zrovna takoví."

„Nu, když neumřeme, však uslyšíme."

„Co's myslil? Že je chytnou?"

„Myslím, že jich do smrti nechytnou!" chopil se slova jiný z
horkokrevných, udeřiv při tom pěstí o stůl.

„Hm. Přijde na to, jak se to obrátí."

„A víte, braši, co já si myslím," ujal se slova Skuratov;
„kdybych já byl na útěku, za živý svět by mne nechytli!"

„Tebe!"

Ozývá se smích; někteří se tváří, jako by ani nechtěli
poslouchati. Ale Skuratov je už v proudu.

„Za živý svět by mne nechytli!" opakuje s důrazem; „často, braši,
o tom rozmýšlím a sám sobě se divím. Tak se mně zdá, že bych
skrze skulinu prolezl, ale nechytli by mne."

„Však až bys dostal hlad, přišel bys k sedlákovi pro chléb."

Všeobecný smích.

„Pro chléb? Hlouposti!"

„Co tu jazykem mlátíš? Vždyť jsi se strejdou Vášou kraví smrt
zabil,*) proto jste se sem také dostali."

Smích se zmáhal silněji. Vážní pohlížejí ještě s větším
rozhořčením.

„To není pravda!" křičí Skuratov. „To Mikitka na mne namluvil, ba
ani ne na mne, nýbrž na Vášu, a mne už tak k tomu připletli. Já
jsem z Moskvy a od mládí v tuláctví zkušený. Už když mne žalmista
učil čísti, tahával mne za ucho a křičel: Pamatuj si ,Smiluj se
nade mnou Bože po veliké milosti tvé' a tak dále. A já opakuju za
ním: ,Na policiji mne vedli z milosti tvé'**) a tak dále... Tak
vidíte, jak jsem se choval od samého dětství."

Všichni se opět dali do smíchu. Ale to právě Skuratov chtěl. Jemu
nebylo možno, aby ze sebe netropil šaška, Ale brzy ho nechali a
dali se opět do vážného hovoru. Pronášeli svá mínění hlavně staří
lidé, znalcové věci. Lidé mladší a klidnější s radostí jen na ně
pohlíželi a prostrkovali hlavy, aby lépe slyšeli; zástup se
shromáždil v kuchyni veliký; poddůstojníci ovšem tam nebyli. Před
nimi by všechno nemluvili. Mezi těmi, co se zvláště radovali,
spozoroval jsem jednoho Tatařína, Memetku, člověka ne-

*)' Totiž zabili mužíka nebo bábu, majíce je v podezření, že
pustili do povětří nákazu, od níž padal dobytek. V naší trestnici
byl jeden takový vrah. Pozn. aut.

**) V originále hříčka slov, jež se nedá přeložiti.



vysoké postavy, s vysedlými sanicemi, neobyčejně směšnou postavu.
Nemluvil skoro pranic po rusky a skoro ničemu nerozuměl, co druzí
vypravovali, ale také tam prostrkoval hlavu z tlupy a poslouchal,
s radostí poslouchal.

„Nu co, Memetko, jachši?" obrátil se k němu všemi povržený
Skuratov, jenž neměl nyní co dělat.

„Jachši, uch jachši!" zabručel celý oživený Memetka, kývaje na
Skuratova svou směšnou hlavou; „jachši!"

„Nechytnou je? Jok?"

„Jok, jok!"*) a Memetka opět zažvatlal, rozmachuje tentokrát už i
rukama.

„Tys tedy neuměl a já špatně rozuměl, je to pravda?"

„Ano, ano, jachši!" souhlasil Memetka, kývaje hlavou.

„Nu tedy jachši!"

A Skuratov ho klepnul do čapky, vtisknul mu ji na oči a odešel z
kuchyně v nejveselejším rozmaru, zanechav tam Memetku v jistém
nedorozumění.

Celý týden trvaly přísnosti v káznici a úsilné pronásledování a
hledání po okolí. Nevím, jak se stávalo, ale trestanci dostávali
ihned do podrobna všechny zprávy o tom, co podnikalo jich
představenstvo za ohradou trestnice. Za prvních dnů všechny
zprávy zněly ve prospěch uprchlíkův; ani slechu, ani potuchy:
zmizeli a dost. Naši jenom se usmívali. Všechen strach o
uprchlíky zmizel. „Nic nenajdou, nikoho nechytnou!" tvrdili u nás
s velikým uspokojením.

„Kde pak! ti tam!"

„Mějte se hezky, zdrávi vzkazovali; brzy se vrátíme!"

U nás věděli, že všichni okolní sedláci jsou na nohou a musí
hlídati všechna podezřelá místa, všechny lesy, všechny rokle.

„Hlouposti!" tvrdili naši, vysmívajíce se tomu. „Mají dojista
spolehlivého člověka, u kterého se nyní zdržují."

„Docela jistě!" potvrzovali druzí. „Nejsou blázni; všechno napřed
připravili."

*) Tatarská slova jachši=dobře, jok=ne. Pozn. překl.



Šli ještě dále ve svých domněnkách. Počali mluviti, že uprchlíci
snad doposud sedí na předměstí, zdržují se někde ve sklepě, dokud
„poplach" neutichne a dokud jim vlasy nenarostou. Půl roku, rok
tam stráví a potom teprv půjdou..

Slovem všichni byli až i v jakési romantické náladě ducha. Tu se
najednou, asi osm dní po útěku, roznesla pověst, že stihači padli
na stopu. Rozumí se, že pošetilá pověst ihned byla zavržena s
opovržením. Ale pověst se téhož večera potvrdila. Trestanci se
počali znepokojovati. Druhého dne z rána počalo se po městě
vypravovati, že už je chytli a vezou. Po obědě zvěděli ještě více
podrobností: chytli je sedmdesát verst daleko v jakési vesnici.
Konečně přišla určitá zpráva. Šikovatel, vrátiv se od majora,
oznámil zcela určitě, že k večeru je přivezou a sice přímo na
strážnici u káznice. Pochybovati nebylo více možno. Těžko je
vylíčiti dojem, způsobený onou zprávou na trestance. Z počátku
jako by se všichni byli rozzlobili, pak ztratili rozvahu. Potom
vyhlédnul jakýsi pokus o výsměch. Počali se smáti, ne však už
stihačům, nýbrž chyceným, z počátku nemnozí, potom skoro všichni,
kromě několika vážných a pevných, kteří myslili samostatně a jež
nemohly zmásti úsměšky. S opovržením pohlíželi na lehkomyslnost
tlupy a mlčeli pro sebe.

Slovem, jako dříve vynášeli Kulikova a A...va, tak je nyní
snižovali, a sice působilo jim potěšení, že je mohli snižovati.
Jako by byli všechny něčím urazili Vypravovali s pohrdáním, že se
jim silně zachtělo najísti se, že nesnesli hladu a šli do vsi k
sedlákovi prosit za chléb. A to byl už poslední stupeň, do
kterého se může snížiti tulák. Ostatně pověsti ty byly nespravné.
Uprchlíkům přišli na stopu; byli stíháni v lese; les obklíčili se
všech stran lidmi. A ti, když viděli, že není nikterak možná se
zachrániti, vzdali se. Jiného jim nic nezbývalo.

Ale když je na večer opravdu přivezli, spoutané na rukou i na
nohou, v průvodu žandarmů, celá káznice se přihrnula k ohradě
dívat se, co se s nimi bude díti. Rozumí se, že nic neuviděli,
kromě majorova a velitelovapovozu před strážnicí. Uprchlíky
vsadili do zvláštní komůrky, přikovali je a hned následujícího
dne je odevzdali soudu. Výsměchy a opovržení trestancův brzy
zmizely samy sebou. Zvěděli o všech podrobnostech, přesvědčili
se, že jim nic jiného nezbývalo, nežli se vzdáti, a všichni
počali s účastenstvím sledovati běh soudního vyšetřování.

„Proletí skrze tisícku," mluvili jedni.

„Kde pak tisícku!" namítali druzí „Zabijou je. A...vu možná že
dají jen tisíc, ale toho zabijou, protože, přítelíčku, je ze
zvláštního oddělení."

Ale neuhodli. A...vu přisoudili všeho všudy pět set; měli zření k
jeho dosavadnímu uspokojivému chování a k tomu, že to první jeho
přestupek. Kulikovu dali tuším půl druhého tisíce. Potrestali je
dosti milosrdně. Oni pak jako rozumní lidé nikoho při vyšetřování
do své věci nezapletli, vypovídali jasně, přesně, tvrdili, že se
dali na útěk přímo z pevnosti, nikam nezacházeli. Nejvíce mně
bylo líto Kollera; ten ztratil všechno, poslední své naděje,
dostal ran více než oba ostatní, tuším dva tisíce, a byl odeslán
kamsi za trestance, ovšem ne do naší káznice. A...va bili slabě,
želeli ho; lékaři mu byli nápomocni. Ale on furiantil a nahlas
tvrdil v nemocnici, že nyní, když už k tomu došlo, je ke všemu
hotov, a provede ještě jinačí kousky. Kulikov se choval jako
vždy, totiž usedle, slušně, a když se po potrestání vrátil do
káznice, hleděl tak, jako by se odsud nikdy ani nebyl vzdálil.
Ale trestanci nepohlíželi tak na něho; přes to, že si Kulikov
vždy a všudy uměl zachovati úctu, přece si ho trestanci v hloubi
duše přestali jaksi vážiti, a počali se k němu chovati jaksi více
jako k člověku, jim úplně rovnému. Slovem od onoho útěku sláva
Kulikova velice pobledla. Úspěch značí tak mnoho mezi lidmi...



X.

Odchod z káznice.

Vše to se přihodilo již za posledního roku mého vězení. Tento
poslední rok zachoval se také tak živě v mé paměti, jako první
rok, zvláště poslední doba mého pobytu v káznici. Ale nač pak
mluviti o podrobnostech. Jen se pamatuju, že toho posledního
roku, nehledě na moji nedočkavost, abych si honem už odbyl svou
lhůtu, žilo se mně přece lehčeji, než za všechna předešlá léta
mého žaláře. Předně měl jsem mezi trestanci už mnoho soudruhů a
přátel, kteří nabyli úplného přesvědčení, že jsem hodný člověk.
Mnozí z nich mně byli oddáni a upřímně mne milovali. Pionér div
se nedal do pláče, když provázel mne a mého soudruha z káznice, a
když jsme potom, již po odchodu z trestnice, zůstávali ještě celý
měsíc v onom městě v jedné erární budově, přicházel k nám skoro
každý den jen proto, aby se na nás podíval. Byly však mezi
trestanci osobnosti surové a nepřívětivé až do konce, jimž, zdá
se, že bylo za těžko promluviti se mnou slovíčko —Bůh ví proč.
Zdálo se, jako by mezi námi stála nějaká přehrada.

V poslední době měl jsem vůbec více úlev, než za celou dobu mého
vězení. V onom městě mezi vojenskými důstojníky našli se moji
známí, ba i bývalí moji spolužáci. Obnovil jsem styk s nimi. Jich
prostřednictvím mohl jsem si opatřovati více peněz, mohl jsem si
dopisovati s příbuznými, ano mohl jsem dostávati i knihy. Již
několik let jsem nečetl ani jediné knihy a těžko podati zprávu o
tom podivném a spolu vzrušujícím dojmu, jejž způsobila na mne
první kniha, kterou jsem přečetl v káznici. Pamatuju se, že jsem
počal čísti s večera, když zavřeli kasárna, a četl jsem celou noc
až do svítání. Bylo to číslo jednoho měsíčníku. Zrovna jako by
byla ke mně zalétla zvěst z onoho světa; celý předešlý život
jasně a světle vyvstal přede mnou a já se snažil uhodnouti z
přečteného, jak daleko jsem zůstal po zadu za oním životem?
Mnoholi prožili oni tam beze mne, co jimi tam hýbe nyní, které
otázky je nyní zajímají? Chytal jsem se jednotlivých slovíček,
četl jsem mezi řádky, snažil jsem se vynajíti tajemný smysl,
narážky na minulost; vyhledával jsem stopy toho, co dříve za mé
doby bouřilo lidi, a jak smutno mně bylo nyní, když jsem poznal
ze skutečnosti, v jaké míře jsem se stal cizím novému životu,
jakým jsem se stal kusem, odříznutým od celku. Bylo nutno
přivykati k novému, seznamovati se s novým pokolením.

Zvláště jsem se vrhl na stať, pod kterou jsem nalezl jméno
známého, blízkého mně druhdy člověka... Ale již se ozývala i nová
jména; objevili se noví pracovníci a já chvátal, abych se s nimi
seznámil, a mrzel jsem se, že mohu dostati tak málo knih a že je
tak těžko k nim se dobrati. Dříve, za předešlého majora, bylo až
i nebezpečno přinésti knihu do káznice. V případě, že by ji byli
našli při prohlídce, nastal by zcela jistě výslech: „Odkud jsou
knihy? Kdes je vzal? Máš tedy styky?.. A co bych byl mohl
odpověděti na podobné otázky? A proto, zůstávaje bez knih,
nevolky jsem se zahloubával do sebe samého, dával jsem si otázky,
snažil jsem se je rozřešiti, trápíval jsem se jimi časem... Ale
vždyť se to nedá ani všechno pověděti...

Do káznice jsem přišel v zimě, proto jsem musil býti též v zimě
propuštěn na svobodu, a to téhož dne v měsíci, kdy jsem přišel. S
jakou netrpělivostí jsem čekal na zimu, s jakou rozkoší jsem
pozoroval koncem léta, jak vadne listí na stromech a bledne tráva
na stepi! Však hle léto již prošlo, zavyl podzimní vítr; hle již
se počal prášiti první sníh... Nastala konečně zima, dávno
vytoužená! Mé srdce počínalo časem dutě a silně bíti z veliké
předtuchy svobody. Ale divná věc: čím více uplývala doba a čím
více se přiblížila lhůta, tím jsem se stával trpělivějším a
trpělivějším. Za nejposlednějších dnů až jsem se podivil a činil
jsem si výčitky. Zdálo se mně, že jsem se stal úplně lhostejným a
chladnokrevným. Mnozí trestanci, s nimiž jsem se po práci
setkával na dvoře, dávali se se mnou do řeči a pozdravovali mne:

„Tak vida, báťuško Alexandře Petroviči, brzo, brzo už vyjdete na
svobodu. Necháte nás zde samotné ubožáky."

„Nu co, Martynove, vám už brzy vyprší lhůta?" odpovídám jemu.

„Mně! Ale marně mluvit! Sedm let se tu budu ještě soužit..."

I vzdychne si, odmlčí se, a vzhlédne roztržitě, jako by se díval
do budoucna... Ano, mnozí mně přáli štěstí upřímně a s radostí.
Zdálo se mně, že i všichni ostatní jako by se počali ke mně
chovati přívětivěji. Patrně jsem pro ně už přestával býti „svým
člověkem"; loučili se už se mnou. K...činský, Polák, rodem
šlechtic, tichý a skromný mladý člověk, chodíval také rád, jako
já, za svobodného času po dvoře. Chtěl čistým vzduchem a pohybem
zachovati své zdraví a nahraditi všechen škodlivý vliv dusných
nocí v kasárnách. „Čekám s netrpělivostí, až odejdete z káznice,"
pravil mně s úsměvem, potkav mne kdysi na procházce. „Až vy
odejdete, budu věděti, že mně zbývá zrovna rok do propuštění na
svobodu."

Podotýkám zde mimochodem, že následkem blouznivosti a dávného
odvyknutí svoboda se zdála u nás v káznici jaksi svobodnější, než
skutečná svoboda, t. j. ta, která jest ve skutečnosti. Trestanci
zveličovali pojem skutečné svobody, a to jest tak přirozeno, tak
vlastní každému trestanci. Ledajaký otrhaný důstojnický sluha byl
u nás pokládán div ne za krále, div ne za ideál svobodného
člověka u porovnání s trestanci jen proto, že chodil neoholený,
bez pout a bez vojenského průvodu.

V předvečer nejposlednějšího dne za soumraku jsem obešel na
posledy všechna břevna naší ohrady. Kolik tisíckrát obešel jsem
ona břevna za všechna ta léta! Zde za kasárnami bloudíval jsem v
prvním roce svého vězení sám, osiřelý, zničený. Pamatuju se, jak
jsem tehda počítal, kolik tisíc dní mně ještě zbývá. Bože můj,
jak dávno to bylo! Hle zde, v tomto koutku, zdržoval se v zajetí
náš orel; hle tady mne často potkával Petrov. On mne nezapomínal
ani nyní. Přiběhne, a jako by uhodl mé myšlénky, kráčí mlčky
vedle mne a jako by se sám u sebe něčemu divil. V myšlénkách jsem
se loučil s těmi zčernalými břevnovými sruby našich kasáren. Jak
nepřívětivě mne překvapily tehdá v první době! Sestárly asi také
od té doby; ale já toho nepozoroval. A kolik mladosti je v těch
stěnách nadarmo pohřbeno, kolik velikých sil zde zhynulo bez
příčiny! Vždyť se sluší, aby se řeklo všechno: vždyť oni lidé
byli neobyčejní lidé. Vždyť je možno, že to jest nejnadanější,
nejsilnější lid ze všeho našeho lidu. Ale zhynuly darmo mohutné
síly, zhynuly nenormálně, nezákonitě, nenávratně. A kdo je vinen?

Ano, kdo je vinen?

Příštího rána časně, ještě před odchodem na práci, sotva že
počalo svítati, obešel jsem všechny kasárny, abych se rozloučil
se všemi trestanci. Mnoho mozolovitých, silných paží vztáhlo se
ke mně přívětivě. Někteří mně tiskli ruce docela po přátelsku,
ale takových nebylo mnoho. Jiní velmi dobře chápali, že se ihned
stanu zcela jiným člověkem, než oni. Věděli, že mám ve městě
známé, že se odeberu odsud ihned k pánům a zasednu vedle těch
pánův, jako jim rovný. Rozuměli tomu a loučili se se mnou třebas
i laskavě, ale daleko ne jako se soudruhem, nýbrž jako s bárinem.
Jiní se ode mne odvraceli a ve své přísnosti neodpovídali na mé
pozdravení na rozloučenou. Někteří pohlédli na mne dokonce s
jakousi nenávistí.

Zarachotil buben a všichni se odebrali na práci, já však zůstal
doma. Sušilov vstal toho rána snad časněji než všichni ostatní a
ze všech sil se snažil, aby mně mohl připraviti čaj. Ubohý
Sušilov! dal se do pláče, když jsem mu daroval své obnošené
trestanecké šaty, košile, podkladky pod pouta a něco peněz.
„Vždyť já ne pro to, já ne proto !" opakoval, násilím jen zdržuje
své chvějící se rty. „Jak mně bude, až vás ztratím, Alexandře
Petroviči? S kým já zde zůstanu bez vás!" Naposledy jsme se
rozloučili i s Akimem Akimyčem.

„Vždyť vy také už brzy!" pravil jsem mu.

„Já ještě dlouho, pane; mně ještě velmi dlouho zbývá zde
zůstávat," mumlal, tiskna moji ruku. Vrhl jsem se mu na krk a
políbili jsme se.

Deset minut po odchodu trestancův vyšli jsme i my z káznice,
abychom se nikdy do ní nevrátili — já a můj soudruh, s kterým
jsem přišel. Bylo nám jíti přímo do kovárny, aby rozkovali naše
okovy. Voják s puškou nás už nedoprovázel: šli jsme s
poddůstojníkem. Okovy nám rozkovali sami naši trestanci v
inženýrské dílně. Počkal jsem, až sejmou pouta příteli, a pak
jsem přistoupil i sám ke kovadlině. Kováři mne obrátili zády k
sobě, zdvihli ze zadu mou nohu a položili ji na kovadlinu...
Chvátali, chtěli to vykonati co možná obratněji, lépe.

„Nýt, nýt obrať především!"... poučoval je starší; „nadstav jej,
tak, dobře... Udeř nyní kladivem..."

Okovy spadly. Já je zdvihl... Chtělo se mně podržeti je v ruce,
pohlédnouti na ně na posled. Až mně připadalo divným, že před
okamžikem byly ještě na mých nohou.

„Nu s Bohem! s Bohem!" volali trestanci trhanými, hrubými, ale
jako by něčím spokojenými hlasy.

Ano s Bohem! Svoboda, nový život, vzkříšení z mrtvých... Jaký to
slavný okamžik!

KONEC.

Fedor Michajlovič Dostojevský

narodil se v Moskvě 30. října (11. listop.) 1821 z nebohaté
rodiny šlechtické. Otec jeho, Michaíl Andrejevič, byl lékařem při
nemocnici pro chudé. Matka byla dcerou kupce Nečajeva. Rodina
byla četná; byloť sedm dětí, z nichž nejstarším byl syn Michaíl,
druhorozeným Fedor. Oba starší bratří věnovali se literatuře a
byli spojeni nejvřelejším svazkem přátelství až do smrti staršího
z nich, Michaíla, jenž skonal r. 1864 jako redaktor měsíčníku
Epocha.

Roku 1831 koupili rodičové Dostojevského stateček v Tulské
gubernii, kdež potom rodina trávívala léto, kdežto otec zůstával
v Moskvě, vykonávaje lékařskou praxi. Zde na vsi přišel Fedor
Dostojevský, od nejútlejšího mládí útlocitný a dojmům lehce
přístupný, poprvé ve styk s ruským pracovným lidem, zde se poprvé
učil znáti „národní pravdu", již si lid ukládal v zázračné
pověsti o mučednících a trpitelích.

První kniha, kterou obdržel Fedor Dostojevský, byla biblická
dějeprava. Bylať rodina velice zbožná a děti byly vychovávány
přísně pravoslavně. Čtení a psaní se učily děti doma; dalšího
vzdělání dostalo se jim v Moskevských pensionátech Drašusova a
Leont. Čermáka, v ty doby nejlepšího učitele Moskevského. Večer v
nebohaté rodině Dostojevských návštěv bývalo nemnoho; proto se
dlouhé zimní večery krátívaly čtením. Předčítali zprva otec,
matka, později i synové. Četli Karamzina, Žukovského,
Lažečníkova, avšak i Puškina, jenž tehda teprve tvořil svá
nesmrtelná díla. Fedor znal z paměti všechny vynikající jeho
plody a již z oněch dětských dob datuje se jeho láska k Puškinu,
jehož tak hluboce pochopil, že se stal potom nejlepším jeho
interpretem.

R. 1837 zemřela matka Dostojevských. Brzy po její smrti odvezl
otec starší své dva syny do Petrohradu, kdež měli vstoupiti do
inženýrského učiliště. Ale jen Fedor obstál při přijímací zkoušce
a byl přijat do ústavu, kdežto Michaíl musil odejiti do
inženýrské školy v Revelu. Bylť uznán za souchotináře, a proto
nemohl býti přijat do ústavu vojenského.

V praktických studiích inženýrských Fedor nehrubě prospíval,
takže musil jeden ročník opakovati. Bylí sice neustále
zaneprázdněn, vzdaloval se zábav svých soudruhů a vyhledával
samotu; avšak inženýrské rýsování ho nebavilo; všechen svůj
svobodný čas věnoval četbě Balzaca, Shakespeara, Gotha, Vikt.
Huga, a rozmluvy o výtvorech velikých spisovatelů byly
nejoblíbenější jeho zábavou. Jeho tehdejší korrespondence s
bratrem prozrazuje neobyčejnou na jeho věk (byloť mu sotva
sedmnáct let) vyspělost duševní; jeho dopisy jsou plny hlubokých
myšlének a úvah o předmětech čistě abstraktních.

Brzy po vstoupení do inženýrského učiliště ztratil Dostojevský i
otce, jenž zemřel 1839. V učilišti strávil celkem čtyři roky; v
srpnu 1841, odbyv si povinné zkoušky, byl povýšen za důstojníka
(praporščíka), zůstaven však pro další vzdělání odborná v ústavě
inženýrském, jejž opustil po dvou letech 1843 jako podporučík a
vstoupil do vojenské služby při inženýrském departementě vojensk.
ministerstva v Petrohradě. Soudruhy a spolužáky Fedora
Dostojevského byli proslulí potom vojenští inženýři Totleben,
hrdina Sevastopolský, Kaufman, hrdina Turkestanský, a Radecký,
hrdina Šipky za poslední války ruskoturecké. Ze spolužáků jeho
byli jen dva nezdarové, tací totiž, kteří se minuli cíle, k němuž
se hotovili a zbloudili na pole literární nebo umělecké. Byli to
D. Grigorovič, slavný románopisec, a malíř Trutovský, proslulý
genrovými obrazy ze života maloruského. Fedor Dostojevský řadí se
k nim tedy jako třetí důstojný a slavný „nezdara".

R. 1843 počíná tedy samostatný život Dostojevského. Měl jako
důstojník nevelké sice, ale slušné příjmy; mimo to z otcovského
dědictví dostávalo se mu ročně od poručníka značného příspěvku.
Mohl tedy býti živ. Ale Dostojevský neměl nikdy ani kopějky. Celé
týdny se živil mlékem a černým chlebem, jejž mu přinášel jeho
sluha na dluh z hokynářského krámku. Bylť člověkem neobyčejně
nepraktickým a obíral ho každý, kdo chtěl. Dluhů měl po krk —
jediná ta okolnost, ve které tuším nezůstal po zadu za svými
soudruhy stavu důstojnického. Avšak i tu se projevila jeho
nepraktičnost: on své dluhy platil, platil i ohromná procenta a
jeho soukromá korrespondence skoro po všechna léta jeho života
jest jedinou řadou návrhů a pokusů, kde a jak by mohl sehnati
novou půjčku. Teprve poslední dvě léta se obešel bez cizí pomoci;
zásluha toho nenáleží však jemu, nýbrž péči jeho druhé choti, jíž
sě podařilo hmotné poměry svého nepraktického manžela uvésti do
pořádku.

Vojenská služba se Dostojevskému brzy zprotivila. Sotva uplynul
rok, podal žádost, aby byl dán do výslužby a r. 1844 opustil
navždy vojenskou kancelář, v níž byl zaměstnán, opustil ji,
nemaje v kapse ani kopějky. Měl však hotový román Bědnyje ljudi
(Chudí lidé), jejž psal v letech 1843 a 1844. Prostřednictvím
svého spolužáka Grigoroviče seznámil se s Nekrasovem, jenž
připravoval pro příští rok literární sborník, a jemu odevzdal
svůj román. Podvečer jej odevzdal a ráno o čtvrté hodině přišli
nenadále Grigorovič s Nekrasovem do jeho bytu, počali
překvapeného spisovatele objímati a gratulovati mu k budoucímu
úspěchu jeho rómánu. Nekrasov totiž, obdržev rukopis, počal
hlasitě čisti na zkoušku začátek, četl dále, a když samému
docházel dech, dával čisti Grigoroviči, až dočetli jedním dechem
až do konce. Celí nadšeni obsahem přečteného románu neměli nic
jiného na práci, než odebrati se ihned za bílé Petrohradské noci
k Dostojevskému a obejmouti šťastného autora.

V letech čtyřicátých byl nejvyšší instancí v záležitostech
kritických Bělinský. Jemu tedy odevzdal Nekrasov získaný román na
posouzenou se slovy: „Našel se nový Gogol!" Bělinský přijal
rukopis s nedůvěrou, ale když přečetl, okamžitě si dal
představiti Dostojevského. „Vy ani nevíte, co jste to napsal!"
přivítal aristarch ruské literatury přicházejícího 23letého
jinocha. „To jen tak umělecký instinkt vám vnukl to, co jste
napsal, ale mohl-li jste vniknouti v hlubinu té strašné pravdy,
kterou jste nám odhalil? Není možná, abyste všemu tomu rozuměl.
Toť celá tragédie ! atd." Tak vysoce ocenil největší kritik ruský
Bělinský „Chudé lidi", v nichž líčí Dostojevský román chudobného
činovníka Petrohradského Děvuškina a sirotka Váreňky, s nimiž se
čtenářové Ruské knihovny seznámí v českém překladě.

Tak vstoupil Dostojevský r. 1845 do kruhu ruských spisovatelův a
sice rázem jako hvězda prvé velikosti. „Chudí lidé" jest první
jeho spis tištěný. Před tím psal Dostojevský mnoho různých
pokusů, jak je patrno z různých narážek v jeho dopisech. Všechny
ty pokusy však zmizely, byvše zničeny patrně rukou samého autora,
jenž jich neuznal za hodny světla světa.

Po „Chudých lidech" sepsal Dostojevský romány Dvojník (1845),
Gospodin Procharčin a novelly Netočka Nezvanova (1846), Ghozjajka
(1847) a Bílé noci (1848). Ale ani jedna z těchto prací
nedostihla té výše, jako „Chudí lidé". A tu počíná nevolná
přestávka v literární činnosti Fedora Michajloviče.

Známost s Bělinským měla značný vliv na Dostojevského. Bělinský
snažil se mu vysvětliti to, co v něm už bylo, když psal „Chudé
lidi", co postihl svým uměleckým čitím, ale nikoliv ještě
rozumem: počal ho zasvěcovati do zásad socialistických.
Socialismus tehdejších dob na Rusi byl ovšem jen theoretický;
záleželť ve čtení podloudně do Ruska přivážených spisů
francouzských a německých socialistův, a v ohnivých debattách o
spisech těch v soukromých společnostech Petrohradské mládeže.
Takových společností či kroužků bylo v Petrohradě několik. Na ně
obrátil svou pozornost Petraševský, úředník v ministerstvě
zahraničných záležitostí, a umínil si, že jich použije k šíření
socialistických zásad v životě praktickém. O večerních besedách u
Petraševského hlásán atheismus, mluvilo se proti censuře, neboť
velká část navštěvovatelů Petraševského byli spisovatelé, hlavně
pak horleno pro zrušení nevolnictva, třebas pomocí všeobecné
revoluce. Petraševci, — tak zváni později účastníci besed u
Petraševského — skutečně se tehda ještě domnívali, že ruský
prostý lid, stenající v ty doby ještě pode jhem nevolnosti, půjde
ve věci té za jedno s pány a povstane proti caři. Ostatně což se
diviti Petraševcům! Osudný ten omyl svedl i nihilisty let
sedmdesátých a je známo s dostatek, jak odpověděl ruský mužík na
výzev nihilistické propagandy.

I Fedor Dostojevský přilnul k Petraševcům a navštěvoval besedy u
Petraševského od r. 1846, mimo to pak byl členem užšího ještě
kroužku, jenž se scházel r. 1849 u spisovatele Durova.
Dostojevský sám hájil hlavně myšlénku osvobození nevolného lidu,
a sice tak, aby osvobozený lid byl nadělen půdou, čímž se lišil
od dekabristů let dvacátých; mimo to horlil pro svobodu tisku a
veřejný soud. Ve schůzích býval vážen pro svou plamennou
výmluvnost a vášnivou povahu, působící na posluchače ohromující
dojem.

Jedním z nejpohnutějších večerů byl ten, kdy Dostojevský ve
shromáždění Petraševců předčítal list Bělinského, jímž se slavný
kritik vyslovuje co nejrozhodněji proti reakcionářskému směru,
vanoucímu v poslední publikaci Gogolově „Z korrespondence s
přátely". Jak se později ukázalo, čtení listu Bělinského bylo
nejtěžším hříchem, jehož se Dostojevský dopustil ve schůzích
Petraševců, neboť vyšetřovací kommisse, zřízená pro záležitosti
Petraševců, shledala, že list, za nějž by Bělinský sám nebyl ušel
Sibiře, kdyby ji nebyla předešla předčasná smrt, je „neobyčejně
drzým prohlášením se proti pravoslaví a vrchní státní moci", a že
Dostojevský jako rozšiřovatel onoho listu musí býti pokládán za
buřiče.

Policie Petrohradská měla dlouho již podezření, že se u
Petraševskěho děje cosi, o čem by měla míti podrobnější zprávu.
Ale té zprávy se jí nedostávalo. Nemohlať nalězti „důvěrníka",
jenž by intelligencí a stavem svým mohl činiti nároky, že by mu
byl dovolen přístup do schůzí kroužku Petraševců. Teprve po
celoročním hledání namanul se jí jakýsi pan Antonelli, syn
sochaře Vlacha, usazeného v Rusku, sloužící podobně jako
Petraševský v ministerstvě zahraničných záležilostí. Jako soudruh
z úřadu byl Antonelli uveden od Petraševskěho do večerní schůze,
kde pilně poslouchal, co zaslechl, si poznamenal a s náležitým
seznamem jmen odevzdal všechno policii.

V noci se 22. na 23. dubna 1849 nastalo zatýkání. Byli zatčeni
celkem 34 lidé, z nichž 23 ponecháni ve vyšetřování. Kromě
hlavního osnovatele spiknutí Butaševiče-Petraševského octlo se v
budově pověstného třetího oddělení (státní policie) na Fontánce
několik důstojníků gardových pluků, několik úředníkův a
posluchačův universitních a pak spisovatelé Fedor Dostojevský,
Durov, Pleščejev, Achšarumov a Palm, lidé vesměs od 20 do 30 let
stáří. Všichni byli šlechtici až na dva obchodníky. Z budovy
třetího oddělení převezli spiklence následující noci přes Nevu do
pevnosti Petro-Pavlovské a zde je uvěznili v kazematech. Dle
výslovného svědectví všech Petraševců jednali s nimi ve vězení
slušně, dobře je krmili, po čase dovolili též čisti a psáti.
Dostojevský sepsal v kazematech za doby vyšetřování povídku Malý
hrdina, jež však byla uveřejněna až po letech v „Otečesťv.
Zápiskách".

Vyšetřování trvalo osm měsíců; pak se sestoupila zvláštní
kommisse soudní, jež dne 16. listop. 1849 odsoudila všechny
Petraševce až na jednoho k smrti zastřelením. Avšak pro mnohé
polehčující okolnosti předložila kommisse svůj rozsudek caři
Mikuláši s prosbou, aby jej milostivě zmírnil. Mezi odsouzenými k
smrti byl i Dostojevský. Car Mikuláš vyhověl prosbě kommisse;
Petraševskému přisoudil dle návrhu soudní kommisse za trest
doživotní nucenou práci v sibiřských dolech, ostatním Petraševcům
zmírnil trestytak, že měli přestupek svůj odpykati žalářem od 15
do 2 let, někteří jen vřaděni do vojska jako řadoví vojáci.
Dostojevskému přisouzena čtyři léta nucené práce v káznici při
pevnosti Omské v Sibiři a po uplynutí této lhůty měl býti vřaděn
do některého sibiřského pluku řadovým vojákem.

22. prosince 1849 vytištěn v úředním vojenském listě "Invalid"
rozsudek. Ale prve než přečten i odsouzencům, bylo jim z trestu
prožiti několik hrozných minut v očekávání smrti. Byli za tím
účelem přivezeni z pevnosti na rozsáhlé nádvoří Seměnovského
pluku, uvedeni na popravní lešení se sloupy, k nimž měli býti
přivázáni a zastřeleni, rozestaveni do dvou řad a z úst
auditorových uslyšeli, že jsou odsouzeni k smrti. Přišel duchovní
s křížem, aby jim poskytl poslední náboženskou útěchu před smrtí.
Petraševského s dvěma hlavními vinníky s kuklemi na hlavách
přivázali ke sloupům, vystoupily oddíly vojska a důstojník dal
povel. Cvakly kohoutky a zbýval poslední okamžik, aby velící
důstojník zvolal „Pli"!*) a družné výstřely přenesly by
nešťastníky do říše stínů. V tom okamžiku zamával bílý šátek a
odsouzencům, kteří stáli bez kabátu na mraze 21°, oznámena
milost. Petraševského odvezli s popraviště přímo na Sibiř,
ostatní zpět do pevnosti, odkudž je jednotlivě odváželi do
žalářů, jim přisouzených.

Dostojevský s Durovém, jenž odsouzen k témuž trestu a do téže
káznice v Omsku, jako Dostojevský, vyjeli z Petrohradu 24.
prosince a byli vezeni až do Tobolska, odkudž byli do Omska
dopraveni pěšky. Před odchodem z Tobolska navštívily je v žaláři
ženy dekabristův, žijících v Tobolsku, a sice Muravjevá,
Annenková s dcerou a Fonvizina, vyčastovaly naše politické
zločince a darovaly jim na památku každému evangelium, v jehož
deskách byly zalepeny peníze. Evangelium a bible byly jediné
knihy, v káznici dovolené. Co čekalo Dostojevského v Omsku, jaký
byl jeho žalář a jak v něm strávil ty čtjři roky, k nimž byl
odsouzen, to vše nalezne čtenář v knize, kterou mu

*) „Pli" zkráceně místo „palitotiž pal!



tuto předkládáme v českém překlade. „Zápisky z mrtvého domu" líčí
ovšem smutné zkušenosti vlastního jich autora, jenž se v nich
skrývá pode jménem Alexandra Petroviče Gorjančikova. Některé
úchylky od skutečnosti, jako že Gorjančikov odsouzen do kátorgy,
t. j. k nuceným pracím v káznici, na deset let pro vraždu ženy,
že přibyl do káznice v listopadu místo v březnu, ničeho ovšem
nemění na smutné pravdě, že všechno, co zde líčí autor, také sám
vskutku prožil. Proto také jsme se zdrželi trochu déle při
spiknutí Petraševcův, neboť je vlastně úvodem k „Zápiskám z
mrtvého domu".

Čtyřletý pobyt v káznici měl neobyčejný vliv na další
spisovatelskou činnost Dostojevského. Sám on se přiznával, že v
káznici počalo jeho vnitřní obrození. Za posledních let,
strávených v Petrohradě, byl prý duševní život jeho tak strašný,
že byl na pokraji šílenství. Žalář ho spasil; vrátilť ho k
životu. Tam v Omské pevnosti stal se Dostojevský tím psychologem
analytikem, zkoumajícím nejtajnější hlubiny lidských duší, tam v
něm vypučely zárodky těch velkolepých románů, jež uchvacují duši
čtenářovu svou hroznou pravdou. Tam v káznici prošel Dostojevský
celou školu oné „národní pravdy", kterou hledal již jako dítě na
vsi, a která se v káznici otevřela před ním do kořán, tak že
pochopil hluboký význam slova „nešťastný", kterým prostý ruský
lid zaměňuje slovo „zločinec", a poznal, proč je prostému Rusovi
každý zločin jen „neštěstím". V žaláři měl Dostojevský dosti
času, aby zkoumal povahu ruského lidu, a když svedl účty svého
zkoumání, tu přišel k přesvědčení, že „ne mnohému mohou naučiti
lid naši mudrci, spíše sami se musí ještě u něho poučiti".

2. března 1854 uplynula čtyřletá lhůta jeho pobytu v káznici,
načež zařaděn do pěšího pluku v Semipalatinsku řadovým vojákem.
Po roce zemřel cař Mikuláš a na trůn dosedl Alexander II, jenž
vrátil svobodu mnohým politickým provinilcům. I Dostojevskému se
dostalo milosti. V lednu 1856 povýšen za poddůstojníka, v říjnu
téhož roku opětně za důstojníka, konečně r. 1858 navráceno mu i
právo dědičného šlechtictví, jež ztratil odsouzením do káznice.
Počátkem r. 1859 obdržel dovolení, že smí tisknouti své práce pod
svým vlastním jménem, a hned na to 18, března dán na vlastní
žádost do výslužby pro chorobu a dovoleno mu vrátiti se do
evropského Ruska, zatím do Tveři, v listopadu však téhož roku
dovolen mu návrat i do Petrohradu. Tím odstraněn poslední zbytek
jeho trestu.

Věta, že Dostojevský odchází do výslužby pro chorobu, nebyla
planou frází. Trpělť padoucí nemocí, jež v něm tkvěla již z
mládí, ale rozvila se dokonale teprve v Sibiři. Padoucnice
urychlila po letech jeho smrt.

Nová perioda spisovatelské činnosti Dostojevského počala již na
Sibiři, v Semipalatinsku. Tam vznikly povídky „Dědův sen" a „Selo
Stepančikovo", jež však neměly valného úspěchu. Teprve po návratu
do Petrohradu vrátila se mu i stará sláva, jež ho provázela po
vydání „Chudých lidí".

Roku 1861 počal bratr jeho, Michaíl Michajlovic vydávati
literární a politický měsíčník „Vremja", jehož vlastním
redaktorem a hlavním spolupracovníkem byl Fedor Michajlovič. V
měsíčníku tom uveřejnil Dostojevský román "Ponížení a
zarmoucení", jenž způsobil opětně veliký dojem na čtenářstvo.
Ačkoliv byl román práce spěšná a proto nikoli bez značných vad,
byl přec to nejlepší, čím se mohla literatura ruská vykázati
onoho roku. Románu tomu děkoval nový měsíčník za svou značnou
populárnost a spojenou s ní výnosnost. Ještě však více proslavily
Dostojevského „Zápisky z mrtvého domu", jež uveřejňoval v tutéž
dobu, totiž r. 1861 a 1862. O knize té napsal po letech hr. Lev
Tolstoj: „Četl jsem ,Mrtvý dum' ... Neznám v celé naší
literatuře, ani Puškina nevyjímaje, knihy lepší než ta. Nikoliv
ton její, nýbrž hlediště je podivuhodné — upřímné, přirozené a
křesťanské. Dobrá, poučná kniha."

Měsíčník „Vremja" neměl však dlouhého trvání. Za polského
povstání r. 1863 napsal do něho N. N. Strachov úvahu o poměru
Poláků k Rusům, vznikla polemika, censura se chopila z
nedorozumění některých ne zcela jasněstylisovaných myšlének a
„Vremja" úředně zastaveno. Po roce se podařilo sice založiti nový
měsíčník „Epochu", ale i ten po roce zanikl; k tomu Michaíl
Dostojevský zemřel a na bratra Fedora upadly všechny dluhy, jež
se nakupily při vydávání tohoto nového měsíčníku. Fedoru
Dostojevskému představilo se dillema: buď zaplatiti ze
spisovatelských honorářů dluh 15.000 rublů, aneb se dáti zavříti
do vězení pro dluhy.

Dostojevský zvolil ovšem první cestu. Jsa nyní zbaven starostí
redaktorských, dal se chutě do práce a v prodlení roku vytvořil
nejgeniálnější svůj román Zločin a trest, jenž byl vytištěn v
„Rusk. Věstníku" v Moskvě (1866). Oženiv se v zimě roku 1867 po
druhé — první jeho manželka, s níž se zasnoubil ještě za svého
pobytu na Sibiři* zemřela 1864 — odejel do ciziny, kamž i dříve
jezdíval léčit se, a zůstal v cizině až do léta 1871. Zdržoval se
v Drážďanech, Badeně, Genevě, Miláne, Florenci, odkudž se přes
Prahu vrátil opět do Drážďan. Za tu dobu, zápase neustále s
nedostatkem peněz, a konejše své věřitele, sepsal další dva
rozsáhlé romány Idiot (1868) a Běsi (1871) kromě některých
kratších prací.

Konečně r. 1871, když byl z výtěžku románu „Zločin a trest"
nejdotěrnejší věřitele uspokojil, vrátil se opět do vlasti a
vstoupil do redakce „Graždanina". Zde vytiskl r. 1873 první sérii
svého „Denníku spisovatelova", řady to článků a úvah o všech
otázkách společenských, politických a literárních, jež obracely
té doby k sobě pozornost. V zimě r. 1874—75 vznikl nový román
Podrostek, léta 1876 a 1877 byla věnována výhradně „Denníku
spisovatelovu", jejž vydával Dostojevský tentokrát samostatně ve
formě měsíčníku, jehož byl redaktorem i samojediným
spolupracovníkem. Poslední tři léta jeho života 1878 — 1880
zaujal nejdelší jeho román Bratří Karamazovi, v němž s
neobyčejnou silou vykreslil soudobé společenské poměry ruské.

Sotva byla v „Ruském Věstníku" dotištěna poslední hlava románu,
ohlásil Dostojevský novou sérii „Denníka spisovatelova", a
vskutku také lednové číslo napsal. Ale vyjití jeho se nedočkal.
Byl stižen 26. ledna chrlením krve, k nemoci se připojil záchvat
epilepsie a 28. ledna 1881 skonal svůj pohnutý život veliký
románopisec a publicista, dočkav se aspoň na sklonku života, že
ho netísnil ani jediný věřitel a nevplétal trní do slavověnce,
jímž ho jako miláčka svého ověnčila intelligence ruská za
památných dnů Puškinských v Moskvě, kde Dostojevský jako
místopředseda a zástupce Petrohradského slovanského dobročinného
spolku první náležitě vysvětlil světový význam múzy Puškinovy.

O vdovu a dva sirotky Dostojevského, totiž syna Fedora a dceru
Ljubov postaral se cař Alexander, určiv jim roční pensi 2000
rublů.

S obsahem čelných výtvorů genia Dostojevského seznámí se čtenáři
této knihovny z českých překladů; proto o nich pomlčíme. Jen to
ještě podotkneme, že pojítkem jich všech jest vysoce humánní idea
autorova, že všichni „nešťastní", všichni „ponížení a zarmoucení"
mají nezbytně zapotřebí soucitu ne snad jen proto, že trpí a
strádají, že krutý los je hubí a kazí, křiví a zmrzačuje, nýbrž
naopak proto, že i oni bývají krásní, že se i v jejich duších
projevují nezřídka nejkrásnější lidské črty, že jiskra boží ani v
nich neuhasla; proto nesluší se jenom jich litovati a želeti,
nýbrž jest zapotřebí je milovati. V tom duchu psal Dostojevský od
počátku své literární činnosti až do konce; všechen ten mrak a
úžas, který vykreslil ve svých obrazech, slouží jen k tomu, aby
tím jasněji vystavil na odiv to světlo, jež svítí v onom mraku.
Jeho spisy jsou neustálým kázáním lásky, jsou neustálým
vyzýváním, abychom i v zavržených, zmrzačených bytostech dovedli
spatřovati a milovati své bratry.

Spisy Dostojevského nejsou ovšem bezvadné. Hlavním jejich
nedostatkem jest spěch, se kterým byly tvořeny. Dostojevský psal
pro chléb, musil psáti rychle a mnoho, aby si odpracoval peníze,
jež si vybíral od redakcí napřed. Idey, jež v něm zrovna kypěly a
klokotaly, neměly času, aby vyzrály a padaly na papír tak, jak
poprvé v jeho hlavě vypučely. Postačí, poznámenáme-li zde, že na
př. za jediný rok 1866 napsal 44 tiskové archy velkého formátu.
Proto není řídkým zjevem v jeho spisech, že se opakují myšlénky,
dříve již pronesené, že se básník k nim vrací, shledávaje
nezbytným, osvětliti je lépe a všestranněji, než učinil poprvé.
Proto i jazyk jeho není tak uměleckým, tak hladkým a opilovaným,
jako na př. jazyk Turgeněva, jenž dvakrát a třikrát vlastnoručně
přepisoval povídku, než. ji odevzdal tiskárně. Ovšem Turgeněv byl
bohatý bárin a mohl si dáti na čas. A Dostojevský byl vlastně po
celý život jen žurnalista, jemuž byla drahá každá minuta. *)

*) Obšírnější životopis Dostojevského od J. Mikše přinesla
„Osvěta" r. 1881. Čtenáři, znalí jazyka ruského, mohou se
důkladněji obeznámiti se životem a literární činností Fedora
Michaj-loviče ze studie Oresta Millera a z upomínek N. N.
Strachova, jež spolu s korrespondencí Dostojevského byly
uveřejněny v prvém díle Sebraných spisů Dostojevského r. 1883.

Jaromír Hrubý.

F. OMELKA

ŠTAFETA


1946

NAKLADATELSTVÍ „TISK“ ZLÍN




  Památce svých rodičů
  věnuje autor.



  Po větru poběžím daleko, daleko...

  S velikou zprávou poběží po větru dál --
  Srdce mé zazvoní podkovou bílého hřebce.
  Poběžím, napolo zalknut a napolo Bůh,
  s jedinou touhou: běžeti, vláti a třást --
  až, spálený letem, kleknu a tělo dám zemi
  a poselství tomu, kdo určen je běžet s ním dál.

        (Jiří Wolker: Štafeta.)




ALJAŠKA -- daleká země na americkém severu. Nevlídná země
krutých mrazů a sněhových bouří. Země dlouhé zimy a krátkého léta.
Země nekonečných a pustých plání, nebetyčných hor a dravých proudů
řek. Země, která koncem minulého století prudce oddychovala pod
přívalem zlatokopů, jež tam lákaly horečné vidiny zlatých žil a žlutě
se lesknoucich bystřin. Země, která jako žádná jiná byla svědkem
závratně rychlého vzrůstu pyšných měst i jejich žalostného úpadku.
Země téměř liduprázdná, neboť jeden člověk -- běloch, Eskymák nebo
Indián -- tam připadá na 25 km2...

A k tomuto vzdálenému koutu naší zeměkoule se upřely před lety oči
celého světa. Miliony srdcí bušily prudčeji než obvykle. Nebyla to
zpráva o nových nalezištích drahého kovu, která elektrisovala
obyvatele všech končin, kam pronikla civilisace. To jemná srdce se
sevřela bolestným soucitem nad tragedií, jíž bylo postiženo město
Nome. Celý svět se sklonil v pokorné úctě a bezmezném obdivu před
hrdinstvím mužů Severu. V těch chvílích, kdy se vzrušením zatajoval
dech, mnozí si s hrdostí uvědomovali, jak krásné je být člověkem. A
všichni čekali v úzkostlivém napětí, dorazí-li včas k svému cíli
aljašská štafeta.




I.

EPIDEMIE.


Lednový večer 1925.

Studený severák dul přímo od pólu. Proháněl se ulicemi městečka Nome
jako zběsilý oř. Hvízdal si do skoku, skučel, burácel, sténal a
kvílel. Zlobně se opíral do silných okenních tabulí a vnikal do
vyhřátých příbytků.

Po šesté hodině vítr ještě zesílil. Zvedal se země čerstvě napadlý
sníh, vynášel jej do výše a v hustých mracích jej hnal před sebou. Z
dálky se ozýval temný hukot obrovských ledových ker, které na sebe s
rachotem narážely, spojovaly se a zase praskaly, až se země
zachvívala.

Přes nepohodu se začaly k sedmé hodině dveře domů otvírat a do vánice
vycházeli rodiče se svými dětmi. Vítr se do nich opřel, sotva
překročili práh domu, ostrými jehlami se zabodl do jejich tváří a
pronikal až do kostí. Chodci se zachvěli zimou, vtáhli se do svých
těžkých zimníků, maminky přitáhly dětem šály a čapky vtlačily až na
oči, ale nic nebylo platno. Vítr je zastavoval, štípal, dusil, vháněl
jim slzy do očí, zalepoval chřípí.

„To je hrůza!“ vzdychali dospělí a děti vzlykaly.

Nikdo se však nevrátil domů. Všichni spěchali k hotelu, jehož jasně
osvětlená okna jako by je přitahovala magnetickou silou.

V prostranném sále hotelu bylo živo jako na tržišti.

Vpředu u jeviště se hemžily děti, pokřikovaly na sebe a škádlily se.
Vzadu seděli dospělí a se shovívavými úsměvy pozorovali rej svých
dětí.

„Řeknu vám, že slečna Eliasová musí mít nervy jako provazy, má-li s
nimi být celé dny,“ prohodil starý Davison k své sousedce.

„Prosím vás, už je na to zvyklá,“ odpověděla paní.

„Nechte být, já bych to s nimi nevydržel.“

„Ve škole jistě nejsou tak bujné,“ zastávala se dětí jiná paní. „Ale
dnes -- kdo by se jim divil? Dětské divadlo! Náš Tommy už týden
nemluví o ničem jiném.“

„To máte pravdu,“ souhlasil Davison. „Náš Karel odříkával svou úlohu
v každé volné chvíli. Už ji umím zpaměti.“

„A bude to něco zajímavého. Z toho, co jsem zaslechla od naší Mary,
jsem vyrozuměla, že hra pojednává o životě v našem městě za prvních
dob jeho rozkvětu,“ připojila se k rozmluvě další paní.

„Nejvíce se mi líbí ta příhoda se zlatokopem,“ řekl Davison.

„Která? O tom jsem neslyšel,“ zbystřil pozornost starý pán, který až
do té chvíle mlčel.

„To bylo tak,“ rozpovídala se ochotně jeho sdílná sousedka. „Na konci
minulého století se začaly hrnout na Aljašku spousty dobrodruhů a
lidí toužících po zlatě. Noviny psaly o řekách plných zlatého písku,
o báječných kusech zlata, o něž se může leckde zakopnout -- kdo by se
divil, že se sem lidé jen hrnuli. Jména Yukon, Klondike, Dawson City
bylo slýchat od rána do noci. Každý věděl, že ta jména znamenají
zlato a bohatství. A zanedlouho se začalo vyslovovat jméno nové,
které dříve nikdo neslyšel. Nome, Nome, šlo od úst k ústům.“

„Jak asi vzniklo to jméno?“ přerušil vypravěčku starý pán.

„To vím z Karlovy úlohy,“ vysvětloval ochotně pan Davison. „Když se
roznesla zpráva o novém kraji plném zlata, každý zlatokop věděl, že
je to kraj na nejzazším západě Aljašky, blízko Behringova průlivu, a
tedy již nedaleko polárního kruhu. Zeptal-li se však někdo, jak se to
místo jmenuje, nikdo nevěděl. Říkali, že je to kraj beze jména -- no
name. Výraz „no name“ zlatokopové zkrátili na Nome a název ten už
našemu městu zůstal.“

„To je velmi zajímavé,“ pokyvoval hlavou starý pán. „A jak to bylo
dál, paní?“ obrátil se k své sousedce.

„Do Nome se začali hrnout zlatokopové. Většinou hledali drahý kov
každý na svůj vrub, ale po práci se scházívali k společným besedám.
Jeden však mezi ně nikdy nepřišel. Bydlil sám ve srubu, sám kutal,
sám se živil. Nikdo nevěděl, jak se mu daří, a pomalu se o něho ani
nikdo nezajímal. Pozornost zlatokopů vzbudil teprve tehdy, když se
několik dní neobjevil na svém kutacím pozemku. Co se stalo Samovi?
tázal se jeden druhého. Nikdo nevěděl. Když se v dalších dnech opět
neobjevil, vešli do jeho srubu. A tam se jim naskytl smutný obraz.“

„Copak?“

„Sam ležel na posteli mrtev. Poznali hned, že zemřel vysílením z
hladu. Bylo to tím smutnější, že vedle něho leželo několik pytlíků a
v nich ty nejkrásnější nuggety,[1] jaké se kdy našly.“

[1: Nugget = hrouda ryzího zlata.]

„Tedy Sam byl milionářem?“

„Mohl jím být, kdyby se mu bylo podařilo odvézti zlato do
civilisovaného světa. Zde mu to celé bohatství nebylo nic platno.
Zemřel hlady jako ten největší chudák.“

„To byla opravdová tragedie,“ prohodil zamyšleně mladý novinář
Hilton, který přišel do Nome jen proto, aby poznal arktickou zimu.
„Takhle zahynout na prahu svého štěstí, to je trochu kruté.“

„Je,“ řekl Davison. „A podobných případů se tu prý stalo několik. Ale
to všechno je dávno pryč. Dnes --“

„Dnes nám to připadá jako pohádka,“ ozvala se paní Hastingsová. „A
děti, které dnes budou hrát a dívat se na hru, budou si jistě myslet,
že je to vymyšleno od začátku až do konce.“

„Však to muselo dát slečně pernou práci, než to sestavila.“

„Máme obratnou učitelku. S dětmi to umí, radost se podívat. Každý je
do své úlohy přímo zamilován.“

„Však se jich to něco namrzelo, že nemohou hrát všichni.“

„Nechci vidět, jak budou pyšní, jestli se jim hra povede.“

„Však malé obecenstvo je už netrpělivé, podívejme se!“ Opravdu! Sálem
zazněl potlesk. Nejprve nesmělý -- to jen několik nejodvážnějších
chlapců zatleskalo jako na zkoušku, co tomu řeknou staří. Ale když
viděli jen shovívavé úsměvy, v nichž leželo upřímné porozumění pro
mladickou nedočkavost, rozburácel se sál zesíleným potleskem a
hlasitým voláním.

Pojednou zadrnčel zvonek. Nedočkavé děti rázem ztichly a s napětím
pohlížely k jevišti.

Ale opona zůstávala stále spuštěna. Jen zvýšený ruch za ní
prozrazoval, že se dokončují poslední přípravy k velikému vystoupení.

Právě vstoupil do sálu lékař Welch se svým třináctiletým synem Jiřím.
Všichni zdvořile pozdravili váženého muže, jehož schopnostem se s
důvěrou svěřovali.

Lékař s vlídným úsměvem odpovídal na pozdravy a přisedl k občanům.
Jiří šel mezi chlapce a děvčata.

„Báli jsme se, že jdeme pozdě, a zatím je času dost a dost,“ prohodil
lékař.

„Však děti se už bouří,“ pohlédla paní Hastingsová k prvním lavicím.

„Jak by ne!“ smál se lékař. „Vždyť také jsme nebývali jiní.“

Na novou bouři potlesku odpověděl zvonek ostrým zadrnčením. A do
ztichlého sálu pronikly ze zákulisí zmatené hlasy:

„Kde je Robert? Co je s ním? Neviděli jste ho?“

„A kde zůstal Karel?“ zlobila se slečna Eliasová. „Ti nám to pěkně
vyvedli! Diváci jsou již netrpěliví a herci si zůstanou doma!“

„Prosím, já pro ně zaskočím,“ nabízel se kterýsi chlapec.

„Vždyť by tě odnesl vítr -- neslyšíš, jak burácí? Ale to nic, děti!
Chvilku tu na mne počkejte, zaskočím pro ně sama.“

A učitelka rychle odkvapila.

„Kdyby to byl aspoň někdo jiný,“ durdilo se kterési děvčátko. „Ale to
nás musí zdržet zrovna Robert, který má hlavní úlohu.“

„A bez Karla bychom to také nezahráli,“ přidával se chlapecký hlas.

Zatím netrpělivost stále vzrůstala. Děti, sedící v prvních lavicích,
zaslechly, že Robert s Karlem nepřišli, a nečekanou zvěst šířily dál.

„Nevíte, proč nepřišli? Co je zdrželo? Snad nezapomněli, že divadelní
představení je dnes!“

Poplašné otázky letěly sálem. Nikdo na ně nedovedl odpovědět. Všichni
se svorně shodli, že jsou to nepořádní žáci a že by měli být
potrestáni.

Když rozhořčení proti nedochvilným chlapcům dostoupilo vrcholu,
objevila se před oponou učitelka. Rázem všichni zmlkli, a upřeli své
zraky na její vzrušený obličej.

„Vážení přítomní! Je mi velmi líto, ale musím vám oznámit, že dnešní
divadelní představení, na které jsme se všichni tolik těšili, se
nemůže konat.“

„Proč?“ vydechly zklamaně všechny děti.

„Protože Robert s Karlem, kteří hrají hlavní úlohy, náhle
onemocněli,“ řekla rychle učitelka, neboť byla ráda, že má nepříjemný
úkol za sebou. „Vstupenky si, prosím, uschovejte, hru provedeme po
uzdravení obou chlapců.“

Bylo to řečeno jasně, a přece se nikdo nezvedal. Všem bylo líto, že
to tak nešťastně dopadlo. Děti div neplakaly. Vždyť se tolik na
dnešní den těšily!

Konečně se ozval Davison:

„Nu, co naplat. Aspoň nám to bude vzácnější. A nevíte, pane doktore,
co se jim stalo?“ obrátil se na lékaře Welcha.

„Nevím. Nebyl u mne nikdo. Snad nějaké nastuzení. Dítě vyběhne po
lehku ven --“

Ještě ani nedomluvil, když se objevila ve dveřích Karlova matka.

„Prosím vás, je tu pan doktor Welch?“ tázala se vzrušeně několika
lidí, kteří již opouštěli sál.

„Ano, tamhle --,“ ukazovali do středu sálu.

Doktor Welch jí šel vstříc.

„Co se stalo, paní Brownová?“

„Jdu právě od vás, pane doktore. Poslali mě sem za vámi. Karlík nám
náhle onemocněl,“ sdělovala rozčileně.

„Snad to nebude tak zlé. Co se mu stalo?“

„Sama nevím. Včera běhal jako divoch a dnes jen hoří. Myslela jsem,
že vzrušením z toho dnešního divadla. Tolik se na to těšil -- ale k
večeru začal vrhnout, dostal horečku a naříká, že ho bolí v krku. Mám
takový strach, pane doktore!“

„Hned k vám přijdu. Jen si zajdu domů pro kufřík,“ řekl lékař a
spěchal k východu.

Mezi dveřmi sálu se střetl s Robertovou matkou.

„Pane doktore, pojďte se, prosím vás, podívat na Roberta!“

Zase totéž. Včera bylo dobře, a dnes vrhnutí, horečka, krk. Lidé,
kteří všechno slyšeli, se znepokojili. Co to bude? Co to přišlo na
děti v Nome?

Sál se rychle prázdnil. Na divadelní představení už nikdo nemyslil.
Myšlenky všech se upínaly k nemoci, která tak náhle propukla.

Doktor Welch navštívil oba pacienty, důkladně je prohlédl, dal jim
injekce a řekl, že zítra ráno se zase přijde podívat. Na otázky, co
to vlastně je, odpověděl vyhýbavě.

A když se vrátil domů, čekaly tam na něho další dvě ženy. Aby byl tak
laskav a šel k jejich dětem...

Po desáté hodině se vrátil. Paní Welchová ho netrpělivě očekávala.

„Co se to stalo tak náhle?“ tázala se.

„Záškrt,“ řekl lékař zvolna a těžce usedl do křesla.

„U všech čtyř?“

„Ano. A bojím se, že těch případů bude mnoho. Aspoň mi říkali, že
ještě v několika domech jsou nemocné děti.“

„Máš dost protizáškrtového sera?“

„Ano, je ho dost, ale bojím se --“

„Čeho?“

„Že je již zastaralé a bude mít jen nepatrný účinek.“

„Probůh!“

„Není to mou vinou. Novou objednávku jsem učinil v létě, tak jak to
činívám každého roku. Snad se cestou ztratila, snad loď již nemohla
jeti dále -- a teď --“

„Co teď?“ opakovala po něm pobledlá paní.

„Serum musím mít stůj co stůj!“

„Jakým způsobem je chceš získat? Nejbližší bakteriologický ústav je v
Seattle, to by serum muselo urazit vzdálenost pět tisíc kilometrů --
a ty je zde musíš mít rychle, viď?“

„Ano, velmi rychle. Neboť vypukne-li epidemie zde na severu, pak řádí
daleko krutěji než v civilisovaných krajích. Kdyby bylo léto,
dopravili by serum letadlem. Ale teď -- této třeskuté zimě --“

V pokoji zavládlo mrtvé ticho.

Pojednou se lékař zvedl.

„Kam chceš jít?“ otázala se ho paní Welchová.

„Na poštovní úřad. Udělám vše, co bude v mých silách.“ Oblekl si
těžký kožich a vyšel do skučícího vichru.




II.

LKAJÍCÍ DRÁTY.


Doktor Welch spěchal liduprázdnými ulicemi k poštovnímu úřadu.
Nemilosrdný mráz vnikal i pod jeho silný kožich, ale lékař nedbal. Ba
ani toho nevnímal. Všechny jeho myšlenky byly upjaty k jedinému:
opatřit serum a dopravit je co nejrychleji do Nome.

Konečně došel k poště. Zabušil na silné okenice a naslouchal. Chvíli
bylo ticho. Potom však zavrzaly schody, zaskřípal klíč a úředník
pootevřel dveře.

„Haló, kdo je?“ zavolal do tmy.

„Welch,“ zněla stručná odpověď.

„Ach, to jste vy, pane doktore! Pojďte dál, nebo ten vítr by člověka
odnesl.“

„Pane Smithe, musím odeslat bleskový telegram do Seattle,“ řekl
lékař.

„Nic snazšího, pane doktore! Račte dovnitř!“

Lékař vstoupil do úřadovny a usedl na židli. Poštovní úředník si
připravil tužku a papír.

„Tak -- prosím!“

A doktor Welch diktoval:

„Bakteriologickému ústavu v Seattle. Nome, 25. ledna. Epidemie
záškrtu, nemáme čerstvého sera. Pošlete ihned. Doktor Welch.“

Sotva úředník dopsal, zeptal se polekaně:

„U nás je záškrt?“

„Bohužel.“

„Kolik případů?“

„Zatím čtyři. Bojím se však, že jich bude mnohem víc.“

„To je zlé. Velmi zlé. Neboť dopravit serum ze Seattle v této roční
době -- to by byl hotový zázrak.“

„Vím. Ale nemají-li děti bezmocně zahynout, pak se ten zázrak musí
stát.“

Pan Smith usedl k telegrafickému přístroji a vyťukával klíčem na
pohled bezvýznamné, a přece tak důležité čárky a tečky.

„Půjde to rychle. Všechny linky jsou uvolněny,“ řekl, když byl
telegram odeslán.

„Děkuji vám. Přijde-li odpověď ještě teď v noci, pošlete s ní,
prosím, někoho k nám. Nepřijde-li nic, ráno se dojdu přeptat sám.“

„Měl jste se u nás ohřát, pane doktore!“

„Děkuji. Nemám stání. Kdo ví, nečeká-li mě u nás zase některá matka.“

Doktor Welch se vrátil domů. Paní Welchová na něho čekala.

„Jak jsi pořídil?“ otázala se hned ve dveřích.

„Už je telegram odeslán. Teď jen, aby v Seattle jednali rychle. Ale
věř --,“ chtěl ještě něco dodat, náhle se však odmlčel a zamyšleně se
zadíval do uhasínajícího ohníčku v kamnech.

„Chtěl jsi něco říci?“ zahleděla se na něho paní Welchová a její
pohled plný účasti byl svědectvím, jak se svým manželem cítí, jak s
ním prožívá všechny pochyby, zápasy a naděje.

„Ano...totiž...ono je to těžké, Sylvie! Ať to promýšlím jakkoliv,
nedovedu si představit, že by nám mohli dodat serum jinak než
letadlem. A pochybuji, že by se sem letadlo odvážilo teď, v mrazech,
jakých už dávno nebylo.“

Paní Welchová neodpověděla. I ona došla k témuž závěru, a přece
nemohla a ani nechtěla uvěřit, že by měly nomské děti v příštích
dnech umírat bez pomoci.

Trýznivé myšlenky nedaly manželům Welchovým ani usnout. Oba
přemýšleli a při každém šelestu ztišovali dech, aby nepřeslechli
klepání některé nešťastné matky nebo posla z poštovního úřadu.

K ránu se konečně ozvalo rázné zaklepání. Doktor Welch vyskočil z
postele a spěchal otevřít.

„Telegram, pane,“ podával mu lístek starý Jim.

„Děkuji vám, Jime,“ řekl lékař a spěchal s telegramem do ložnice.

„K pacientovi?“ tázala se paní Welchová.

„Ne. Telegram ze Seattle.“

„Už? Čti, prosím tě!“

„Doktoru welchovi nome stop[2] seattle šestadvacátého ledna stop
serum odesíláme letadlem do anchorage stop dále se letadlo nemůže
odvážit pro povětrnostní potíže stop další dopravu zařiďte stop
doktor jetkins.“

[2: Stop = tečka v telegramu.]

Anchorage -- Nome!

Jen tato dvě slova se mihla lékařovými myšlenkami, když dočetl
telegram. Dvě krátká slova, ale co mezi nimi leží ve skutečnosti!
Kolik ledových plání, sněhových hor a zrádných propastí! Kolik
vichřic a mrazů! Kolik bezútěšné polární tmy, a jak málo šedých,
zakřiknutých paprsků denního světla!

Ale výzva byla stručná a jasná. Další dopravu zařiďte! Nikdo se
neptá, jaké jsou možnosti dopravy v této pusté zemi. A mohl by se
tomu divit? Vždyť kdo tu má znát všechno lépe než on, doktor Welch,
který žije na Aljašce dvacet let? Ano, doktor Jetkins má pravdu:
Seattle -- Anchorage, to byla jeho věc. Ale Anchorage -- Nome, to je
záležitost doktora Welcha.

Ustaraný lékař se pomalu napřímil. Rázem jako by s něho spadla
všechna malátnost, bezmocnost a strach před příšerou epidemie. Byl
jedním z těch lidí, kteří se nebojí odpovědnosti. Kteří mají radost,
jsou-li postaveni před takové úkoly, jež většině lidí připadají
nezdolatelnými. Byl jedním z těch, kdož smysl života spatřují v
plnění povinností.

Rychle rozhodnut odešel na poštovní úřad.

„Dobrý den, pane Smithe. Tak už víte...“

„Ano, pane doktore! Ale co dál?“

„Můžeme navázat telefonní spojení s Anchorage?“

„Doufám, že ano. Aspoň po půlnoci bylo hlášeno, že linky jsou
neporušeny.“

„Výborně! Spojte mě se staničním úřadem!“

Výzva k staničnímu úřadu v Anchorage letěla po drnčících drátech přes
pusté tundry, zamrzlé řeky a rozsáhlé pralesy daleko rychleji než
nejdivější tornado.

Zanedlouho bylo spojení navázáno.

Doktor Welch uchopil sluchátko.

„Zde Nome, doktor Welch. Kdo je u telefonu?“

„Přednosta stanice Anchorage.“

„Pane přednosto, dnes vám bude doručeno serum --“

„Ze Seattle pro Nome, ano, vím o tom,“ nenechal ho domluvit
přednosta. „Očekáváme je k večeru.“

„Funguje železniční spojení do Nenany?“

„Prozatím ano. Na některých místech se vytvořily sice dosti velké
závěje, ale zase se podařilo trať uvolnit.“

„Nuže, jakmile vám bude serum doručeno, odešlete je nejbližším vlakem
do Nenany.“

„Zařídím to, pane doktore! Ostatně -- počkejte okamžik u telefonu,
promluvím si s výtopnou.“

„Prosím!“

Doktor Welch držel sluchátko. Za malou chvíli se ozval přednosta
znovu.

„Haló -- jste u telefonu?“

„Ano.“

„Pane doktore, serum odešleme do Nenany zvláštní lokomotivou.“

„Výborně, pane! Děkuji vám!“

„A jak je dopravíte z Nenany?“

Doktor Welch se zaraženě odmlčel. To kdyby věděl! Dříve než mohl
odpovědět, vběhla do místnosti poštovního úřadu plačící žena. Byla to
Eskymačka.

„Pane doktore, prosím vás, pojďte ihned k nám! Náš Kudlag je nemocen,
je takový horký, těžko se mu dýchá --“

„Počkejte, matko, hned to bude,“ řekl jí. A obrácen k telefonu,
zvolal:

„Haló!?“

„Prosím!“

„Oznamte do Nenany, že další dopravu sera zařídím. Ať vyčkají mých
pokynů.“

„Ano, vyřídím. Vytrvejte!“

„Děkuji.“

Doktor pověsil sluchátko, rozloučil se se Smithem a šel s Eskymačkou
do jejího příbytku. Byla to ubohá chatrč ze směsi dřeva, hlíny, mechu
a kamení.

V rohu na dřevěné pryčně, pokryté opelichanými kožišinami, ležel asi
desetiletý chlapec. Vyrážel nesouvislé, nesrozumitelné výkřiky. Na
čele se mu perlil pot.

Lékař poznal na první pohled, že přichází pozdě.

„Kdy onemocněl?“ zeptal se nešťastné matky, která nepřestávala
srdcelomně naříkat.

„Před -- dvěma -- dny,“ škytala.

„Ba už před třemi,“ ozval se skuhravý hlas z jiného kouta slabě
osvětlené místnosti.

Doktor Welch tam pohlédl. Teprve teď zpozoroval, že tam leží hromádka
koží, v ní jakási hmota tuku, kostí a špíny, což dohromady
představovalo zamračenou hlavu eskymácké rodiny.

„A proč jste mě nezavolali dříve?“

„Když nám nenapadlo, že by to mohlo být tak zlé! Oh, pane doktore,
zachraňte nám ho!“ naříkavým hlasem prosila žena.

„Je to velmi vážné. Ale snad se nám ho podaří zachránit,“ řekl lékař.
Svými slovy chtěl jenom potěšit a posílit. Věděl, že zde je již
všechno marné.

Z eskymácké chaty zamířil přímo k šerifovi.

Zanedlouho vědělo celé město, co se stalo. Byl vydán zákaz společného
shromažďování. I hotely byly zavřeny, neboť epidemie se neomezila
jenom na děti. Ve dne se ukázalo, že onemocnělo i několik dospělých
osob.

Doktor Welch měl plné ruce práce. Sám již nevěděl, v kolika domech
vykonal návštěvu nemocných. A každá injekce, kterou dával, bodla ho
více než pacienta. Byl si vědom, že může katastrofu jen oddálit, ale
že jí nebude moci zabránit natrvalo.

Pozdě odpoledne mu oznámili, že Kudlag zemřel.

Když se konečně večer vracel k svému obydlí, byl k smrti znaven. Za
celý den nepojedl ani sousta. A tíha bolestí všech pacientů se snesla
na jeho bedra. Trpěl se všemi a za všechny.

Před půlnocí někdo zabušil na venkovní dveře. Doktor Welch šel
otevřít. Na ulici stál posel z pošty. Přinášel telegrafickou zprávu z
Nenany:

„Doktoru Welchovi, Nome. Stanice Anchorage oznámila, že odesílá serum
zvláštní lokomotivou. Na trati jsou nové závěje, ale dělníci je již
prohazují. V poledne může být serum v Nenaně. Oznamte, co s ním!“




III.

NÁVRH.


Doktor Welch popošel k oknu a zahleděl se do temné noci. Jeho prsty
neklidně bubnovaly na okenní tabuli. Z jeho bledé tváře bylo možno
vyčísti, jak horečně o čemsi přemýšlí.

Oznamte, co s ním!

Jak je to kruté a ubohé zároveň! Ve vzdálenosti několika set
kilometrů leží balíček, který pro jejich město znamená život.
Nebude-li doručen včas, desítky lidí -- dětí i dospělých -- bezmocně
zahynou. A on bude chodit od jednoho nemocného k druhému, bude se
dívat do jejich lesknoucích se očí, bude jim dávat injekce, jejichž
účinek rychle vyprchá, a na všechny otázky musí jen pokrčit rameny a
zlomeným hlasem odpovídat: „Ale ano...sera je dost...ovšem, je v
Nenaně. Co s ním?“

K čemu jsou všechny vynálezy moderní techniky, nedovedou-li se
uplatnit tam, kde jde o záchranu lidských životů? K čemu jsou auta v
této rozervané zemi? K čemu letadla uprostřed polární zimy?

A do jeho myšlenek se začalo vkrádat něco jako trpká výčitka. Proč se
usadil v této Bohem i lidmi zapomenuté zemi, v tomto ubohém městě,
které je poslední výspou civilisace na americké pevnině? Jak snadný a
pohodlný život mají lidé na jihu! Stačilo by jen zavolat do telefonu
a za několik hodin by bylo serum v rukou lékaře. A zde...?

Náhle se však vzpamatoval. Zastyděl se za tento okamžik chvilkové
slabosti. Ne, ne -- to není řeč pravého muže. Naříkat mohou zbabělci.
Vyčítat osudu jeho nepřízeň a zlobu mohou jen lidé malých srdcí.
Opravdový muž se nelekne žádných překážek. A čím více se jich postaví
v cestu, tím statečněji se s nimi rve, zápasí a vítězí!

Odstoupil od okna a jebo zrak se svezl na knihovnu. Otevřel zásuvku
se zeměpisnými knihami a chvíli v ní cosi marně hledal.

„Sylvie, nevzala jsi odtud zeměpisný atlas?“

„Já jej mám, tatínku,“ řekl Jiří.

„Ach -- ty jsi ještě vzhůru! Běžte už spat, i ty, Sylvie!“

„A co jim odpovíš?“ zeptala se paní Welchová, která si zatím přečetla
telegram a nyní s Jiřím studovali mapu Aljašky.

„Sám ještě nevím,“ odpověděl lékař. „Ale rozřešit to musím, a to
hned. Dovol, Jiří!“

Znal sice podrobně mapu Aljašky, ale přece si chtěl oživit paměť
pohledem do atlasu.

Chvilku se pozorně díval na kolečka, jež označovala osady ležící mezi
Nome a Nenanou. Potom vzal kružítko a pravítko a měřil vzdálenost
mezi jednotlivými osadami. Ale ať se to pokoušel řešit jakkoliv,
stále vrtěl hlavou.

„A nebylo by možno uspořádat nějakou výpravu z Nome, která by tam
zajela?“ napadlo paní Welchové. „Snad by se našlo několik mužů, kteří
by se o to pokusili.“

„To je vyloučeno. Že by se našli, o tom nepochybuji. Ale jak dlouho
by jim ta cesta trvala? A zatím -- kolik životů by tu bylo zmařeno!“

„Nebo kdyby to poslali z Nenany na motorových saních!“ zajiskřilo se
v očích Jiřímu.

Lékař se usmál a pohladil syna laskavým pohledem.

„To ještě nevíš, chlapče, co je Aljaška. Ano, kdyby to byla rovná
pláň, na které není překážek -- proč ne? Motorové sáně by tu byly
jistě nejdříve. Ale dovedeš si představit, co všechno čeká na jezdce
v těchto pustých a zrádných končinách? Není-li možno použíti letadla,
zbývá jen jediný prostředek. A to je --“

„Psí spřežení!“ vpadl mu do řeči Jiří.

„Ano. A ten, kdo by je chtěl řídit, musel by mít nervy jako z ocele,
oči bystré jako sokol, musel by být mrštný jako rys a hbitý jako
jelen. A musel by znát krajinu, protože jinak by určitě zbloudil a
zahynul.“

Všichni se odmlčeli. V pokoji zavládlo stísněné ticho. Jen kyvadlo
hodin stejnoměrně odpočítávalo vteřiny, které se rychle měnily v
minuty, z nichž každá jim nemilosrdně připomínala tvrdou skutečnost.

Jiří pozvedl hlavu a podíval se na otce. Viděl jeho ustaranou tvář,
unavené oči -- a pojednou mu ho bylo tak líto, že nemohl vydržet na
místě. Zvedl se a přecházel po pokoji. Což není opravdu pomoci?
Zpropadený balíček! Uvázne v Nenaně -- a potom by ještě někdo možná
vyčítal tatínkovi, že si s tím nedovedl poradit!

O dopravu by tak celkem ani nešlo. Vždyť výpravu, jakou navrhla
maminka, by bylo možno odeslat přímo z Nenany -- aspoň by se ušetřila
jedna cesta. Ale jde o rychlost a čas! Co by tatínkovi pomohlo, kdyby
mu dodali serum až za měsíc! Nyní se musí jednat rychle. S balíčkem
se musí uhánět jako o závod, a třeba jej předávat jeden druhému, bez
přestávky, bez oddechu, tak jako to oni dělali nedávno v tělocviku --
a tu se Jiří náhle zastavil.

Přiskočil k otci, pověsil se mu na krk a radostně zvolal:

„Tati, už to mám!“

„Co?“

„No, s tím balíčkem! Výborně! Půjde to!“

„Ale co?“ nechápal otec.

I matka se zvědavě zadívala na zářícího chlapce.

„Ať uspořádají štafetu!“ vyhrkl Jiří a vítězoslavně se podíval na
překvapené rodiče.

„Štafetu? Jak to myslíš?“

„No, podívejte se!“ Jiří ukázal na mapu a živě vysvětloval svůj
nápad: „Jedno spřežení vyjede z Nenany, že ano. Přijede do Tolovany,
tam bude čekat jiný muž s novým spřežením. Třetí bude v Hot Springs,
čtvrtý zase jinde -- zkrátka všude, kde na cestě z Nenany k nám mají
telefonní spojení. Víš, to by byla taková štafeta ve velkém měřítku
-- tati, udělej to!“

Doktor Welch rázem oživl. Všechna únava byla pryč. Nejprve se zdlouha
podíval na manželku. Potom se rychle zvedl, objal syna a políbil ho.

„Ty můj kluku zlatý, tomu se říká -- poradit v pravý čas. Tedy
štafeta...že mi to také hned nenapadlo! Vždyť to je opravdu jediné
východisko.“

Oblekl si kožich.

„Kam půjdeš?“ zeptala se paní Welchová.

„Na poštu. Musím jim oznámit, jak jsem se rozhodl.“

„A nešlo by to až ráno? Zase se nevyspíš.“

„Nedá se nic dělat. Ráno už musí být všechny osady uvědoměny, oč
jde.“

„Půjde to, tati?“ jásal Jiří.

„Ale ovšem -- věřím, že se najdou lidé, kteří mají srdce na pravém
místě. A podaří-li se to, pak jsme zachráněni!“

Hodiny již dávno odtloukly půlnoc, když lékař vykročil k poště. Ale
šlo se mu lehce, jako by neměl za sebou den plný shonu, práce a
starostí.

Smith dosud nespal.

„Myslel jsem si, že přijdete ještě v noci, pane doktore,“ pousmál se.

„Nerad vás teď obtěžuji, pane Smithe, ale --“

„Žádné obtěžování. Udělám všechno rád, jen aby zde bylo serum co
nejdříve. Ovšem, půjde-li to vůbec.“

„Půjde, pane Smithe, půjde,“ řekl lékař radostně.

A za půl hodiny letěla do všech významnějších osad mezi Nome a
Nenanou burcující zpráva:

„Sestavte štafetu, která by dopravila serum do ohroženého Nome.
Zprávu o přihlášených mužích zašlete do Nome i do Nenany.
Doktor Welch.“

Když lékař opustil poštovní úřad, obklopila ho neproniknutelná tma.
Byla to tma, z níž se šklebila smrt. Ale nyní se jí už nebál.

Zvítězí život?

Věru, těžko říci, když rozhodující zápas vlastně ještě nezačal. Ale
stačí, že byl dán povel k útoku. Už v tom je život a síla.

A na tváři doktora Welcha se objevil výraz tvrdého odhodlání.




IV.

DOBROVOLNÍCI.


Malý hotel v Unalakliku byl přeplněn. A stále ještě přicházeli noví
mužové. Někteří stáli u rozpálených kamen, jiní seděli u stolů.
Čekali na příchod šerifa a živě rozmlouvali.

„Jsem opravdu zvědav, proč nás dal zavolat,“ ozval se lovec Finke.

„Možná, že vyšel zase nějaký výnos o zvýšení daní,“ řekl krejčí
Stilding, drobný mužíček, který byl pravým opakem hromotluka Finkeho.

„A dejte pokoj s daněmi,“ zabručel hostinský. „Vždyť už teď jsou tak
vysoké, že ani nevím, kde mi hlava stojí.“

„No, no, jen pomalu, Same,“ škádlil ho krejčí. „Ten, s kým je to
opravdu zlé, obyčejně nenaříká.“

„Jen vás postavit tak na půl roku na mé místo,“ tvářil se zkroušeně
hostinský. „Potom byste mluvil jinak.“

„Eh, co, každý máme dost svých trampot,“ mávl rukou Finke. „A --
abych nezapomněl... žena přinesla z obchodu nějakou poplašnou zprávu
z Nome. Nevíte o tom nic?“

„Prý tam řádí nějaká epidemie,“ sděloval ochotně krejčí. „Ovšem --
nevím, co je na tom pravdy. Třeba je to zase jen bluf.[3] To víte,
každý je zavřen mezi čtyřmi stěnami, kloudné práce není -- a tak se
vymýšlejí různé sensační zprávy, abychom se měli čím pobavit.“

[3: Bluf = vylhaná zpráva.]

„Ale ne,“ zavrtěl hlavou hostinský, „něco na tom bude. Poštmistr
dokonce řekl, že tam nemají dostatek léků -- nebo něco takového.“

„Hm, to by bylo špatné,“ pronesl rozvážně Finke.

Krejčí Stilding se chtěl právě rozpovídat o všech nemocech, které
prodělal, když se otevřely dveře a do místnosti vstoupil šerif
Unalakliku, hlučně pozdravován shromážděnými muži.

Postavil se před nálevnu, a když všechno ztichlo, začal:

„Mužové! Snad jste překvapeni, že jsem vás dal tak neočekávaně
svolat. Ale věc, o niž jde, je tak vážná a naléhavá, že ji nemohu
odkládat.“

Shromáždění zbystřilo pozornost.

„Snad jste již slyšeli, že v Nome vypukl záškrt. Doktor Welch
potřebuje co nejrychleji zásobu čerstvého sera. Objednal je v
Seattle. Letadlo je dopravilo do Anchorage, ale dále se nemohlo
odvážit. V této chvíli je balíček na cestě do Nenany, kam bude
dopraven pravděpodobně dnes v poledne. Ale jde o to, jak jej dopravit
z Nenany do Nome.“

Šerif se zadíval na muže, jako by očekával jejich návrh.

Shromáždění mlčelo. Jen od stolu u kamen se ozval nesmělý hlas:

„Hm, to půjde těžko.“

„Doktor Welch uvážil všechny okolnosti,“ pokračoval šerif. „A nakonec
dospěl k rozhodnutí, že to nepůjde jinak, než sestavit štafetu. Dnes
mi byl doručen jeho telegram.“

Když jej přečetl, sál mlčel. Ale jen na chvíli. Neboť hned potom se
ozvalo několik výkřiků:

„Vždyť to je nemožné!“

„V tomhle čase, kdy by člověk ani psa nevyhnal -- do Nome?“

„To je čiré šílenství!“

„Ono se to lehko řekne: sestavte štafetu! Ale kdo má jet?“

„To by byla vyložená jízda smrti!“

V sále bylo jako ve vosím hnízdě.

Jen šerif stál klidně u nálevny a chladným pohledem pozoroval bouři
nevole, kterou vyvolalo jeho sdělení. Po chvíli zacinkal sklenicemi.
Shromáždění zase ztichlo.

„Máte pravdu, přátelé,“ a slovo ‚přátelé‘ vyslovil s tak ledovým
přízvukem, že nikdo nemusel být ani na okamžik na pochybách, co si
šerif myslí. „Vypadá to skutečně jako čiré šílenství, a ten, kdo by
se štafetové jízdy zúčastnil, musel by být připraven na všechno. Ale
právě proto není k tomu nikdo nucen. Přihlášky jsou dobrovolné.“

„Však proto!“ oddechl si kdosi polohlasitě.

Šerif se nedal rušit a pokračoval:

„A proto se vás táži: kdo se dobrovolně hlásí, že zaveze balíček sera
z Unalakliku do Nome?“

Ticho, které nastalo po této otázce, nebylo rušeno ani jediným
slovem. Někteří mužové sklopili zrak, poněvadž se chtěli vyhnout
pátravému pohledu šerifovu. Jiní se zvědavě rozhlíželi přeplněnou
místností. Na některých tvářích se objevily pohrdavé úsměvy.

A do tohoto trapného ticha se ozval zezadu jasný, jakoby kovový hlas:

„Já!“

Všichni sebou překvapeně trhli a podívali se dozadu.

Jakže? Gunnard Kasson? Ten vytáhlý chlapík hubených tváří a přísně
stažených rysů, který se k nim přistěhoval s ženou a dvěma dětmi před
několika lety až odněkud z Finska?

Ano, byl to on. Za celou dobu jednání nepromluvil ani jediného slova.
Všechny poznámky jedním uchem zaslechl a druhým vypustil. Stál v
koutě zamlklý a nějak hluboce zamyšlený. Ozval se teprve tehdy, když
se mělo mluvit stručně a věcně.

Sesypali se na něho jako vosy.

„Člověče, víte, co to znamená -- jet v této době do Nome?“

„Vím.“

„A víte, že můžete očekávat daleko spíše smrt než návrat domů?“

„Vím.“

„Zapomínáte na rodinu!“

„Ne.“

„Co si tu počnou vaše děti bez vás? Je vidět, jak je máte rád.
Správný otec se stará především o svou vlastní rodinu!“

„Ano, a myslí na své děti!“ dorážel jiný.

Ale to již bylo i na klidného Gunnarda Kassona trochu mnoho. Popošel
kupředu a postavil se vedle šerifa. V očích se mu rozhořel podivný
ohníček.

„Vzpomněli jste mých dětí. Nuže, právě na ně jsem myslil po celou tu
dobu, co nám šerif vyprávěl o tragedii v Nome. A přihlašuji-li se k
jízdě, tedy jen proto, že mám své děti rád. Dovedu si představit, co
bychom cítili všichni, kdyby epidemie vypukla u nás a kdybychom byli
odkázáni -- tak jako jsou teď Nomští -- na cizí pomoc. Pak bych chtěl
slyšet vaše poznámky o statečných mužích, kteří ze strachu o svůj
život nečinně přihlížejí k tomu, jak desítky dětí se potácejí mezi
životem a smrtí. Ale teď už nechci slyšet nic -- a hlavně ne o své
rodině. Přihlásil jsem se a pojedu.“

Shromáždění zmlklo. Muži v rozpacích mačkali své čepice. Sklopili
hlavy a nesrozumitelně bručeli. Gunnard Kasson jim zasadil těžkou
ránu.

A zase promluvil šerif:

„Kdo chce jet s Kassonem?“

Téměř všechny ruce vyletěly do výše.

Šerif se usmál. A z jeho hlasu vyprchal všechen chlad, když
pokračoval:

„Byla to jen malá lest, přátelé, a vy mi ji jistě prominete. Kasson
totiž pojede sám. Chtěl jsem se jen přesvědčit, mám-li před sebou
shromáždění mužů nebo zbabělců. Však už jsem se v duchu rozhodoval,
že se vzdám svého úřadu a pojedu sám. Neboť nebylo by velkou ctí stát
v čele obce, jejíž mužové nemají smyslu pro povinnost.“

A obrácen ke Kassonovi, dodal:

„Děkuji vám, Kassone! Děkuji vám za všechny děti z Nome. A za děti
celého světa.“

Když tiskl Kassonovi ruku, sálem zazněl potlesk. Nakonec se strhl
téměř spor o to, kdo má jet. Ale jelikož se Kasson přihlásil první,
zůstalo při něm.

Všichni se k němu tlačili a podávali mu ruce. Zastyděli se za
nedostatek pochopení pro utrpení bližního. Trápily je výčitky svědomí
za sobectví, které se jich na několik okamžiků zmocnilo. A snažili se
to odčinit aspoň tím, že radili Kassonovi, jak se má připravit na
nebezpečnou cestu.

Zatím šerif spěchal k poštovnímu úřadu.

A za několik minut letěla do Nome radostná zpráva. Byla sice stručná,
ale ležela v ní všechna krása a hrdost člověka:

„Unalaklik připraven. Pojede Gunnard Kasson.“

Téhož dne přijalo Nome ještě čtyři telegrafické zprávy:

„Ruby -- hotovo. Leonard Seppala.“

„Hot Springs -- připraveni. Emil Erikson.“[4]

„Tolovana. Startuje Wurd Kalland.“

„Nenana. Spojení s Tolovanou navázáno. Jede Will Shannon. Vyrazil
dnes v poledne.“

Doktor Welch zašel k večeru na poštovní úřad. Měl za sebou další den
perné práce. Epidemie se šířila úžasnou rychlostí. Každou hodinu byly
hlášeny nové a nové případy. Kromě Kudlaga zemřeli dva jiní pacienti.

Přišel na poštu ve chvíli, kdy úředník Smith přepisoval poslední
značky Morseovy abecedy. Doktor Welch uchopil nedočkavě telegram z
Nenany a četl. Sotva dočetl, v očích se mu zatřpytily horké slzy.
Slzy obdivu a vděčnosti.

Už jedou!

Vezou záchranu, vezou život pro desítky ohrožených dětí! Kéž dojedou
včas!

Pohlédl k městu.

Zazdálo se mu, jako by černý stín smrti zbělel, zeslábl, zvedl se nad
střechy domů. Ale pak zůstal stát a nehnutě visel nad městem.

Doktor Welch se zachvěl. Uvědomil si, že nebezpečí bylo zmenšeno, ale
zdaleka ne zažehnáno. Osud města Nome spočívá v rukou několika
odvážných mužů.

V rukou štafety.

Dojede?

[4: Spisovatel se až v roce 1959 dozvěděl, že tento muž byl ve
skutečnosti Rus jménem Ivanov. Protože F. Omelka dostal v r. 1938 z
Kanady informaci „neznámý muž“, vymyslel si pro svou povídku jméno
Emil Erikson.]




V.

ŠTAFETA.


Doktor Welch nebyl jediným člověkem, který několikrát za den
navštěvoval poštovní úřad v Nome. Druhým mužem, který ustavičně
odesílal telegrafické zprávy do civilisovaného světa, byl novinář
Hilton.

Od prvního rozhovoru s lékařem bylo mu jasné, že jde o událost
nesmírného významu. A to by nesměl být novinářem, aby toho důkladně
nevyužil.

Sotva se roznesla zpráva o epidemii, hned odeslal svým novinám
obšírnou zprávu, v níž podrobně vylíčil zoufalou situaci
nejsevernějšího města americké pevniny. Noviny ji otiskly v nápadné
úpravě na titulních stranách. A jelikož zprávu pohotově rozšířil i
rozhlas, věděl o věci zanedlouho celý kulturní svět.

Nome a jeho postižení obyvatelé se stali středem všeobecné
pozornosti. Nebylo člověka, který by neprojevil zájem o vzrušující
drama na pustém severu.

Každá nová Hiltonova zpráva byla událostí. Noviny tiskly zvláštní
vydání ve statisícových nákladech. Redakce byly zasypávány dotazy.
Rojily se nesčetné návrhy, jak dopravit serum z Nenany do Nome. Ale
všechny byly odsouzeny k zániku z toho prostého důvodu, že byly
neproveditelné.

Letci, kteří považovali dopravu sera především za věc svého stavu,
obléhali telefonickými dotazy meteorologické stanice. Byli mezi nimi
i takoví, kteří byli ochotni dáti v sázku svůj život, jen aby mohli
pomoci ohroženému městu. Ale zprávy meteorologických stanic byly tak
nepříznivé, že nebylo možno dát povolení ke startu.

A jak se blížil balíček sera k Nenaně, tak vzrůstalo dusné napětí.

Co bude dál?

V dílnách, v obchodech, na ulicích, ve vlacích, v úřadech, v
kavárnách, ba i ve školách se nemluvilo o ničem jiném než o Nome.
Uvázne balíček v Nenaně? Či stane se nějaký zázrak, jímž se přenese
serum na určené místo?

Byly to chvíle, kdy neštěstí vzbudilo v lidech ty nejušlechtilejší
city: soucit s trpícími a snahu pomoci jim.

Hlavní slovo v rozmluvách měli ovšem ti, kteří znali Aljašku z
vlastní zkušenosti. Byli to ponejvíce bývalí zlatokopové, jimž se
naskytla lákavá příležitost oživit vzpomínky na pohnutá léta svého
života. Vyprávěli o krutých mrazech a hrozných vichřicích, o
neschůdných průsmycích, z nichž zvláště Chilcootský zahubil sta
odvážných dobrodruhů, o strmých ledovcích a zrádných propastech, o
zvěři, která se v zimě stává velmi nebezpečnou...a všemi těmi
zprávami budili u posluchačů živý zájem -- ale potěšit jimi
nedovedli.

Čím jasněji lidé poznávali, že v tomto boji proti nelítostné přírodě
je člověk bezmocný a onemocnělé děti jsou odsouzeny k smrti, tím
větší sklíčenost se jich zmocňovala.

Tento mrak dusného napětí byl náhle rozříznut oslňujícím bleskem:

Pojede štafeta!

Tak jako v přírodě po vyšlehnutí blesku je chvíli hrobové ticho,
které je vzápětí vystřídáno ohlušujícím rachotem hromu -- i lidé při
čtení palcových písmen o aljašské štafetě zůstali jako omráčeni. Ale
potom se rozjásali jako děti, na potkání se objímali známí s
neznámými, ve vlacích a všude, kde se lidé stýkají, zavládla
podivuhodná ochota, úslužnost, sdílnost, zdvořilost a laskavost --
neboť všichni si uvědomili, že v těchto vzrušujících chvílích vydalo
lidství svůj nejkrásnější plod.

Štafeta se stala heslem dne. Děti prováděly štafetové běhy od rána do
večera. V tělocvičně, cestou do školy i ze školy, na kluzišti i při
sáňkování. Dospělí se na ně dívali a podivno! -- teď jim vůbec
nevadilo, že děti se jim pletou do cesty, že povykují a zlobí. Dívali
se na ně se schvalujícím úsměvem, neboť v nich nespatřovali hrající
si děti, nýbrž několik odvážných hrdinů, kteří právě podnikli
nevídaný závod se smrtí.

Will Shannon, Wurd Kalland, Emil Erikson, Leonard Seppala, Gunnard
Kasson!

Pět jmen, která elektrisovala svět! Pět jmen, k nimž se upíraly
všechny naděje nejen toho jednoho tisíce obyvatel v Nome, nýbrž
naděje statisíců a milionů lidí na celém světě! Pět jmen, která
vzbudila úctu a obdiv, sotva byla vyslovena.

Jen jedna věc tlumila jásot a nadšení. Byla to myšlenka, jak se jim
povede na dlouhé a nebezpečné cestě.

Ke každému z pěti hrdinů, jejichž jména do té doby nikdo nikde
nečetl, se upíraly naděje světa stejnou měrou. Neboť každý byl
sloupem, pilířem, který nesměl puknout. Každý byl článkem v řetězu,
který nesměl býti přetrhnut. Na každém z nich spočíval stejný díl
odpovědnosti. Selže-li jeden, štafeta nedojede.

Celý svět se chvěl o zdar nejodvážnější jízdy, jaká kdy byla
podniknuta.

Jen ti, kteří byli hlavními osobami v tomto obrovském zápolení, byli
klidni. Ani ve snu jim nenapadla myšlenka, že konají něco
mimořádného. Tvrdý zápas o denní chléb je naučil prostotě. Proto
úkol, který na sebe vzali, považovali za něco samozřejmého. Kdesi v
pustině umírají lidé, a my je můžeme zachránit. Padneme při tom?
Snad. Ale ať se stane cokoliv, uděláme vše, co bude v našich silách.
Vždyť jak bychom se mohli podívat ještě jednou v životě někomu klidně
do očí, kdybychom za takových okolností zůstali doma, v pohodlí, v
teple, u vyhřátých kamen? Je něco prostšího a samozřejměšího nežli
to, že jedeme?

A kdyby jim někdo ukázal sensační články v novinách, kdyby jim někdo
řekl, že jsou považováni za největší hrdiny přítomných dnů, zavrtěli
by nechápavě hlavou, mávli by rukou, jako by chtěli říci: „A dejte
nám pokoj s takovými hloupostmi!“

Však také by se zmýlil, kdo by se domníval, že štafeta byla zahájena
s nějakými obřady.

Will Shannon přijel se svými saněmi a spřežením dvanácti psů k
nádraží v Nenaně, ohlásil se u přednosty stanice a čekal na příjezd
lokomotivy.

Vyprovázelo ho několik přátel, kteří mu ještě pomohli prohlédnout
spřežení, utáhnout popruhy a podívat se na jeho odjezd.

A již se ozval hvízdot. Lokomotiva se vřítila do nádraží.

Strojvůdce hbitě vyskočil a podával přednostovi malý balíček.

„Tak -- zde to máte,“ hlásil.

„A to je všechno?“ divili se okolostojící malému objemu balíčku,
který nevážil více než půl kilogramu. Nemohli pochopit, že životy
mnoha lidí mohou záviset na něčem tak nepatrném.

„Ano,“ usmál se strojvůdce. „A jak to odešlete dále?“

Nebylo však třeba, aby mu to někdo vysvětloval. Neboť přednosta zatím
předal balíček Shannonovi. Ten jej zabalil do silné kožišiny,
převázal několika silnými řemeny a připevnil k saním.

Potom se rozloučil stisknutím ruky se strojvůdcem, přednostou a
přáteli, vyskočil na sáně, práskl bičem a -- štafeta vyrazila!

„Mnoho zdaru!“ volali za ním.

Ale první muž štafety to již neslyšel. Nebylo času na dlouhé průtahy.
Vědomí, že každá hodina, snad každá minuta může znamenat záchranu
lidského života, nutilo k spěchu.

Bylo to všechno tak prosté, a přece v té prostotě leželo tolik
mužnosti a tvrdosti, ale i tolik něhy a lásky!

Cesta do Tolovany vedla rozsáhlým lesem po levém břehu Tanany,
vlévající se do největší řeky Yukonu. Byla však tak zaváta sněhem, že
Will Shannon musel jet cesta necesta.

Když štafeta opouštěla Nenanu, ukazoval teploměr −35 °C. Vál však tak
silný vítr, že se mráz cítil dvojnásobně. Will Shannon měl důkladný
kožich, kožešinovou čepici, vysoké boty a teplé palcové rukavice. A
přece po několika hodinách jízdy se chvěl zimou. Chvilkami běžel
vedle spřežení, aby si trochu rozproudil krev.

K večeru vichr ustal. Will Shannon využil chvilky ticha k nakrmení
psů. A pak zase pokračoval v cestě.

Za tmy to šlo mnohem pomaleji než za denního světla. Několikrát
spřežení narazilo na vysokou závěj sněhu, mnohokrát se sáně div
nepřevrhly, narazivše na vyvrácený strom. Psi umdlévali, i Will
Shannon cítil únavu v celém těle. Ani na okamžik ho však nepřepadlo
pokušení odpočinouti si. Věděl, že záchrana mnohých spočívá v jeho
rukou a jednal podle toho.

V Tolovaně jej očekávali už od večerních hodin. Nakrmené spřežení
Wurd Kallanda podřimovalo v nádražní budově. Wurd Kalland se svými
přáteli netrpělivě pohlížel na ručičku hodin. Dojede Will Shannon?

Dojel až před půlnocí. Byl unaven, ale usmíval se.

„Šťastnou cestu!“ přál Kallandovi, když mu předával balíček sera.

Wurd Kalland uložil serum na své sáně, zamával na pozdrav a vyjel.
Hned nato letěla do Nenany, do Hot Springs a Nome telegrafická
zpráva, že Will Shannon šťastně dojel a Wurd Kalland pokračuje v
další jízdě.

Wurd Kalland měl před sebou asi osmdesát kilometrů jízdy.
Nejnebezpečnější byl přejezd řeky Tanany. Byla zamrzlá do hloubky
jednoho metru i více, ale v místech, kde byly peřeje, tvořil led jen
slabý povlak. Stačilo dostat se na takové místo a...

Teplota k ránu nápadně klesla. Na obloze se objevily mraky, které
věštily blížící se sněhovou bouři.

Wurd Kalland pobízel psy k většímu a většímu spěchu. A když konečně,
napolo zmrzlý, spatřil roztroušené domky osady Hot Springs, objevil
se na jeho zkřehlé tváři spokojený úsměv.

A zase tentýž obraz jako v Tolovaně: nové spřežení, nový muž a nový
jásavý telegram o Kallandově vítězství.

Emil Erikson jel z Hot Springs do Ruby. Vzdálenost, která leží mezi
těmito dvěma osadami, se znásobila ještě tím, že musel dvakrát
přejíždět veletok Yukon.

Když vyjížděl, bylo nebe zataženo těžkými mraky a vítr se ani nehnul.
Emil Erikson znal takové ticho. Věděl, že po něm zpravidla přichází
vichřice, do níž se ani ten nejstatečnější seveřan neodváží. A přece
vyjel. Zoufalé Nome čekalo.

Vichřice se rozzuřila hned po poledni. Zároveň s ní snesl se s
olověného nebe celý příval sněhu. Vichřice jej hnala před sebou,
skučela, hvízdala, lámala stromy, oslepovala jezdce i psy. Chvílemi
byla taková tma, že nebylo vidět ani na krok.

Psi se už jen vlekli. Emil Erikson se sotva držel na nohou. Ale
štafeta jela. Odpoledne, celou noc a ještě jeden celý den. Třiatřicet
hodin nepřetržité jízdy. Třiatřicet hodin nadlidského utrpení. 29.
ledna o deváté hodině večerní vjel polomrtvý Emil Erikson do Ruby.

Tam ho již netrpělivě vyhlížel muž, který měl projet nejdelším a
nejnebezpečnějším úsekem celé štafetové trati Leonard Seppala.




VI.

LEONARD SEPPALA.


Nikdo jiný se nemohl odvážit tak nebezpečné cesty, jaká byla z Ruby
do Unalakliku, než Leonard Seppala. Jako Gunnard Kasson i on pocházel
z Finska. Od dětství žil ve studeném podnebí, takže drsné Aljašce
přivykl daleko dříve než tisíce jiných přistěhovalců. Byl vysoké,
štíhlé postavy, měl světlé, vlnité vlasy a modré oči, z nichž
vyzařovala dětská hravost i železná vůle.

Jeho spřežení bylo nejlepší z celého Ruby. U nás si rolníci zakládají
na krásných koních. Na Aljašce se mužové chlubí svými psy. Zvláště
vedoucí pes Balto, který dostal jméno po Baltickém moři, aby měl
Seppala stálou a živou připomínku na svou vzdálenou vlast, vynikal
vzrůstem, silou, odvahou a inteligencí. Neskákal sice na povel přes
tyč, ani nepanáčkoval, ani „neprosil“. Ale stačilo, aby mu jeho pán
řekl několik slov, a pes snadno pochopil, co se od něho žádá.

Někdy se stalo, že smečka psů se začala rvát. Jediný Seppalův pokyn
-- a Balto byl mezi nimi. Kdyby se psi na něho svorně vrhli, jistě by
ho roztrhali. Ale bylo až podivuhodné, jak mocně působila na všechny
přítomnost statného vlčáka. Stačilo, aby jednomu nebo dvěma rebelům
nakousl ucho, krátce zaštěkal, vycenil zuby a rozhlédl se jako král
-- a bylo ticho. Psi zavrčeli a schlíple se stáhli do svých bud, nebo
se začali lichotit Baltovi.

Z počátku se držel Seppala toku Yukonu. Jel lesem, který poněkud
zmírňoval prudkost vichřice. Přesto jelo spřežení jen velmi pomalu,
neboť co chvíli se objevil na cestě vyvrácený strom, který bylo nutno
objíždět.

K ránu překročili Yukon a brzy se dostali na rovnou pláň. Zde
nebezpečí vyvrcholilo. Nejen že vichřice, nespoutaná hradbou pralesa,
začala řádit jako šílená, nejen že mráz zesílil tak, že Seppala by
mohl naměřit 60 °C pod nulou -- ale kromě toho ujížděli na takovém
povrchu půdy, že každý krok mohl znamenat pád do hlubiny.

Seppala znal takové močálovité kraje, kde byla zamrzlá jen slabá
vrstva na povrchu, která se snadno prolomila i pod tíhou jediného
psa, natož celého spřežení! Proto jel velmi opatrně, spoléhaje hodně
na vrozenou bystrost Baltovu.

Hodina za hodinou míjela a jednotvárná krajina nebrala konce. Psi
umdlévali únavou a pomalu i hladem, neboť na širé pláni nebylo ani
místečka chráněného proti vichru, kde by mohl Seppala spřežení
nakrmit. Když viděl, že čeká marně na nějaký pahorek, rozhodl se ke
krátkému oddechu i v otevřeném kraji. Zastavil spřežení a podělil psy
zmrzlými rybami. Psi se na ně dychtivě vrhli. Než Seppala došel k
Baltovi, byla dvojice u saní s pokrmem hotova a krátkým vrčením se
dožadovala přídavku. Seppala jim hodil ještě několik ryb a pohladil
je. Přitom padl jeho zrak na sníh, na němž bylo několik rudých skvrn.
Zarazil se. Od čeho pocházejí? Vtom jeden z psů pozvedl nohu a
Seppala spatřil do krve rozdrásanou tlapku. Bezmezná lítost mu stáhla
hrdlo. Rázem ji však přemohl. V Nome umírají děti. Čekají na
záchranu. Není možno kvíleti a ztráceti čas s několika oděrkami.

Ještě jednou pohladil psy a shýbl se pro otěže.

Psi, kteří se stále ještě za ním ohlíželi, se patrně domnívali, že
jim chce dát novou dávku masa. Rychle se shlukli k němu. Každý chtěl
být první.

A v té chvíli se to stalo.

Ozval se krátký, suchý praskot. Seppala hned pochopil, oč jde. Dříve
však, než mohl uskočit, led se pod ním prolomil a Seppala se sáněmi
se octl v močálu.

Polekaní psi uskočili na pevný led a chtěli prchnout. Ale Balto se
vracel obloukem pro svého pána.

„Kupředu, Balto! Táhni!“ vykřikl Seppala a snažil se lehnout si na
pevný led, který se však pod ním stále lámal.

Chytrý pes porozuměl. Vrátil se na své vedoucí místo a napjal všechny
síly. Ostatní psi byli donuceni táhnouti také.

Bylo štěstím, že popruhy byly z velmi pevných koží. Jinak by jistě
praskly, neboť sáně se vzpřímily a nemohly vyklouznout.

Konečně se Seppalovi podařilo lehnout si na led. Naklonil se nad
zrádný močál, nadzvedl sanici a sáně se rozletěly po pevném ledu.

„Balto, stůj!“ zvolal Seppala a s námahou se zvedal. Měl sice kožený
oblek, který byl uzpůsoben nehodám podobného rázu, ale několik kapek
vody se přece jen dostalo až na tělo a teď nemilosrdně studily.

Spřežení poslušně zastavilo. Seppala doběhl k saním a jeho první
myšlenka patřila balíčku sera. Kůže, v níž bylo zabaleno, byla na
povrchu provlhlá, uvnitř však bylo naprosté sucho. Uklidněn vyskočil
na sáně a spřežení opět vyjelo.

Vichřice zuřila dál a Seppala cítil, jak mu začínají dřevěnět nohy.
Sotva si to uvědomil, seskočil se saní a běžel vedle nich. Trochu to
pomohlo. Krev se mu rozproudila v žilách, příjemné teplo se mu
rozlilo po zádech. Zároveň s ním však přišla taková únava, že chtěj
nechtěj musel znovu vyskočiti na sáně.

Zatím se začala krajina měnit. Místo rozlehlých plání se objevovaly
pahorky. Nejprve mírné, ale čím dále tím vyšší a vyšší, až přešly v
souvislá horská pásma.

Byla-li cesta tundrou nebezpečná, zde nebyla o nic jistější, neboť za
každým kopečkem se mohla neočekávaně objevit zrádná propast.

Bylo již pozdní odpoledne, když projížděl táhlým údolím. Po obou
stranách trčely do výše obrovské kopce, na nichž nebylo žádného
porostu. Síla vichřice tu značně polevila, proto se spřežení rozjelo
rychleji.

Pojednou se ozval temný hukot, jako by odněkud z dálky sem dolehlo
burácení bouře.

Seppala se znepokojeně rozhlédl. Sotva jeho pohled padl na stráň,
zvedající se po pravé straně do závratné výše, pochopil a zbledl.

Lavina!

Nesmírné spousty sněhu, které se uvolnily vlastní tíhou, se valily do
úzkého údolí, jímž projížděl!

Kam prchnout? Jediným pohledem se přesvědčil, že lavina se řítí v
takové šířce, že není možno jí uniknout.

Rychle zamířil na protější stráň. Zapráskal bičem a hlasitým výkřikem
pobídl psy k rychlejšímu běhu. Nebylo toho však třeba. Zvířata
vytušila nebezpečí a napínala všechny síly, aby unikla ničícímu
živlu.

Ale lavina byla rychlejší.

Sotva vyjel pes Balto nad úpatí protější stráně, otřáslo se celé
údolí temným rachotem. Spousty sněhu se zřítily do údolí a rázem
umlčely Seppalův výkřik i úzkostlivý štěkot jeho psů.

Štafeta byla pohřbena!

Údolí ztichlo. Dozněl hukot laviny, ustal tvrdošíjný zápas člověka s
přírodou. Jen ve výšinách zaječel nový nápor vichřice.

Ticho trvalo vteřinu, dvě, zvolna se měnilo v minuty.

A náhle se sníh pohnul. A pak znovu a znovu. A najednou se nad sněhem
zjevila hlava Baltova.

Pes pohlédl dopředu, potom se obrátil. Jeho oči byly plny němého
údivu. Chvíli to trvalo, než pochopil. Ale pak zaryl tlapy do sněhu a
hrabal a hrabal.

Zanedlouho se objevily hlavy první pohřbené dvojice. V tom okamžiku
se Balto jásavě rozštěkal a začal hrabat ještě houževnatěji. Druzí
dva psi se otřepali a ihned začali pomáhat Baltovi. Sníh odletoval
napravo i nalevo a nové a nové dvojice psů se dostávaly na povrch.

Konečně se objevily sáně a vedle nich Seppala. Byl zasažen lavinou
tak nešťastně, že hlavou narazil na sáně a pozbyl vědomí.

Psi se shlukli okolo něho s radostným štěkotem, hned však zmlkli.
Jejich pán se nehýbal.

Zvířata zůstala zaraženě stát. Žádné se ani nepohnulo. A snad by tam
celé spřežení zmrzlo, kdyby nebylo Balta.

Kdož ví, proč to udělal. Snad chtěl projevit lásku svému pánu, snad
se v něm probudil týž cit, jaký měl pro svá trpící mláďata, snad
lítost ho donutila k tomu, že se přiblížil až k svému pánu a -- začal
olizovat jeho tvář.

A pomohlo to. Raněný zamžikal a po chvíli otevřel oči. Balto jej
ještě několikrát olízl a pak se radostně rozštěkal.

Seppala se rozhlédl. Celé spřežení vězelo ve sněhu jako v hrobě.
Kdežto Balto měl k povrchu sotva několik decimetrů, kolem Seppaly se
už zvedaly sněhové hromady více než dvoumetrové. I kdyby nebyl
zraněn, z tohoto hrobu by se sám nikdy nebyl dostal.

Vděčně pohlédl na Balta i na ostatní psy. Jeho pohled byl plný díků.
Děkoval zvířatům za sebe, za svou ženu a děti, které v napětí čekají
doma, i za ty ohrožené v Nome, kteří toužebně vyhlížejí záchranné
serum.

Serum! Mělo být co nejrychleji v Nome! A on zde leží ve sněhu, jako
by měl bůhvíkolik času.

Chtěl se zvednout, ale nešlo to. V hlavě mu hučelo, před očima se
dělaly mžitky. Celé tělo měl jako v ohni.

Uvědomil si všechnu hrůzu svého postavení. Leží tu sám uprostřed
pustiny, nad ním burácí vichřice, která sype bez ustání nové a nové
vrstvy sněhu -- a v dálce na něho čekají s pevnou důvěrou. Zklame
jejich očekávání a naděje. Balíček, který urazil tisíce kilometrů,
který prošel tolika rukama obětavých lidí, se zastaví u něho. Seppala
nedojede.

Trýznivé myšlenky mu působily větší bolest než zraněné a prokřehlé
tělo. A jen jejich bodavým hrotům mohl vděčit za to, že se znovu
zvedl. Zapotácel se, zavrávoral a klesl opět do sněhu. Tak to
opakoval několikrát, až se mu konečně podařilo vysoukati se na sáně.

„Jeď, Balto,“ řekl mdle a pozbyl vědomí.

Balto vytáhl sáně z kanálu, který se psy vyhrabal, a jel po svahu tak
dlouho, dokud neminuli zřícenou lavinu. Potom sjel do volného údolí a
na rovné ploše se rozjel rychleji. Občas se ohlédl dozadu, aby se
přesvědčil, leží-li Seppala dosud na saních.

Byl to nevýslovně smutný pohled na ubíhající štafetu. Seppala ležel
na saních bez jediného hnutí. Psi, jako by si byli vědomi, že se zde
děje něco neobvyklého, jeli vážně a tiše.

Pojednou sáně narazily na tvrdý výčnělek. Vyskočily, zakymácely se a
vzápětí ležel Seppala na tvrdém sněhu. Při pádu se uhodil tak silně,
že ho bolest probudila z mrákot.

Posadil se na zemi a zmateně se rozhlédl. Sáně byly již několik metrů
před ním a ujížděly dál.

„Balto! Balto!“ zavolal vzrušeně.

Pes se ohlédl, zastavil a již se vracel k svému pánu. Několikrát
provinile zaštěkal a začal se třít okolo Seppalových nohou.

„Jsi hodný, Balto!“ hladil ho Seppala. „A dobře nás vedeš,“ pohlédl
na kompas.

Druhá noc se snesla na zasněžený kraj. A vichřice neutichala.

Seppala nakrmil psy a pokračoval v cestě po celou noc. Chvilkami jel
za jasného vědomí, chvilkami upadal v bezmocné dřímoty. A byl to zase
Balto, na němž spočívala všechna bezpečnost jízdy.

Druhého dne se štafeta už jen vlekla. Všichni psi měli nohy tak
rozdrásány, že za spřežením se táhla stuha rudé krve. Každé šlápnutí
působilo psům muka. Těly zvířat i vysíleného člověka lomcovala
horečka.

V zuboženém stavu dostihla štafeta Unalaklik. Měla za sebou přes 250
km cesty, čtyřicet pět hodin jízdy a celé moře utrpení.

Unalakličtí, kteří již několik hodin žili v ovzduší obav a nadějí,
vyjeli Seppalovi vstříc. Chtěli mu stisknout ruku, poděkovat mu,
podat občerstvení.

Seppala všechny objal vysíleným pohledem, mlčky ukázal na balíček
sera a skoro neslyšně zašeptal:

„Ošetřte psy!“

Potom se zvrátil a pozbyl vědomí.

To již Gunnard Kasson připevňoval balíček na své sáně.

A zatím co odváděli psy a odnášeli bezvládné Seppalovo tělo, aby mu
vrátili život, poslední, rozhodující článek štafety zamířil k moři.




VII.

MEZI ŽIVOTEM A SMRTÍ.


Od té chvíle, kdy přišla do Nome zpráva, že štafeta je na cestě,
obyvatelé města si oddechli. Věděli, že ještě není vyhráno. Věděli,
že teprve nastává hlavní boj se zákeřnou smrtí. Přesto zoufalství
ustoupilo naději.

Doktor Welch zestaral za těch několik dní nejméně o deset let. Nebyl
to lehký úkol prohlížeti pacienty, kteří k němu vzhlíželi s bezmeznou
důvěrou, a nemoci jim poskytnouti pořádný lék.

Poštovní úřad byl denně obléhán. Nebyli to již jen doktor Welch a
novinář Hilton, kteří s takovou nedočkavostí očekávali zprávy o
blížící se záchraně. Rodiče nemocných dětí, i ti, v jejichž domě se
nemoc dosud neusadila, spěchali několikrát za den na poštovní úřad,
aby zvěděli, co je nového.

Každý úsek štafety byl sledován s bezdechým napětím. Jména jezdců
byla vyslovována s obdivem a úctou. A při každé zprávě, že vyjel
další jezdec, padal jim balvan se srdce.

Toho dne, kdy z Ruby vyrazil Seppala, bylo v Nome neobvykle živo. Nic
nebyly platny zákazy o shromažďování. Lidé byli plni veliké zprávy a
museli se někomu svěřit se svými dojmy.

„Slyšel jste již?“ tázali se jeden druhého na potkání.

„O čem?“

„No, o Seppalovi!“

„Ach, Seppala! Zlatý člověk...“

„A co myslíte -- dokáže to?“

„Dokáže. Seppala dojede. Určitě!“

„Ale když ta trať je tak dlouhá a --“

„-- a nebezpečná, vím. Ale kdosi říkal, že Seppalu zná. Prý je to
chlapík jako ze železa. A já -- sám nevím, proč mu tak důvěřuji. Ale
cosi mi stále říká, že Seppala dojede.“

„Však kéž by...“

Čím déle telegrafní úřad v Unalakliku mlčel, tím více rostla důvěra v
Seppalu. Nikdo nechtěl propadnout zoufalé beznaději. Nikdo neměl dost
síly, aby připustil myšlenku, že Seppala by mohl uváznout v
pustinách. Viděli strašnou polární vichřici a třásli se mrazem, který
byl i na jejich poměry neobyčejně prudký. Věděli, že kraj, jímž
projíždí Seppala, je plný nebezpečných nástrah. Že jsou tam zrádné
bažiny i hory s propastmi. Že je tam plno hladové a nebezpečné zvěře.

A přece věřili. Věřili tou podivnou vírou, jaké je schopen člověk jen
tehdy, když mu již nic jiného nezbývá. Bylo jim jí také třeba, neboť
jen tak dovedli zapudit stíny zoufalství a pochyb, které se v skrytém
koutku jejich duší neodbytně ozývaly.

Ale když došla zpráva o Seppalově příjezdu do Unalakliku, když celý
večer a dlouho do noci nebylo slyšet jinou větu než „Seppala dojel!“,
kterou vyslovovali se zvlhlýma očima a chvějícími se rty -- teprve
tehdy si mlčky přiznali, jak vratká byla jejich víra...

Vzrušení dostoupilo vrcholu, když Unalaklik hlásil, že Gunnard Kasson
je na cestě.

Gunnard Kasson!

Na něho myslil doktor Welch dnem i nocí. A nejen doktor Welch. I jiní
mužové v Nome a přičiněním Hiltonovým také ostatní svět. A hlavně
ovšem matky, které se skláněly nad nemocnými dětmi a s úsměvem na
tváři, ale s krvácejícím srdcem je povzbuzovaly, těšily i dodávaly
odvahy pouhými dvěma slovy: Gunnard Kasson...

Však to byl již sám zvuk hrdého jména, který dovedl posílit. Nebylo
třeba Gunnarda Kassona znát. Stačilo vyslovit jeho jméno, tvrdé a
úsečné -- a už jsi viděl před sebou muže, který se dovedl směle
postavit tváří v tvář i tomu nejhoršímu nebezpečí.

Gunnard Kasson je na cestě.

Zvítězí?




VIII.

GUNNARD KASSON.


Gunnard Kasson měl na vybranou: buď mohl jet po souši, nebo po moři.
Cesta po břehu byla sice bezpečnější, ale velmi dlouhá. Přímá cesta
přes zamrzlý záliv Nortonův byla velmi nejistá, avšak mnohem kratší.

Záleželo na každé hodině. Do Unalakliku došel telegram z Nome o
prvních obětech záškrtu. Proto se Kasson rozhodl, že pojede přes
moře.

Věděl, že nejtěžší úlohou na moři bude orientace. Kdyby svítily
hvězdy, dovedl by snadno určit směr jízdy. Ale vichřice trvala v
neztenčené síle dále. Znemožňovala výhled a oslepovala. Nikde nebylo
pevných bodů, které by usnadňovaly orientaci. Proto si vzal dokonalou
busolu[5] se světélkující růžicí, podle níž mohl směr jízdy určit
velmi přesně. V noci se musel na ni dívat téměř nepřetržitě.

[5: Busola = kompas.]

Jakmile se rozšeřil skoupý severský den, jelo se mu již lépe. Zato
čím více se vzdaloval od pevniny, tím více nástrah se stavělo v
cestu. Nebyly to jen četné trhliny v ledu, které činily jízdu tak
nebezpečnou. Velmi často narazil na zpříčené kry, které trčely do
značné výše. Některá byla tak vysoká, že ji musel objeti. Ale byla-li
kra či ledová hora nakupena do výše a ke všemu se táhla do značné
dálky, takže objíždění by trvalo velmi dlouho, Kasson ji raději
přejel.

Bylo to velmi obtížné, neboť přední psi se museli vyšplhat na
vrcholek, přelézt jej, sjíždět po odvráceném svahu dolů a svou tíhou
táhnout za sebou zbývající psy i sáně.

A přece to Kasson volil raději, neboť nechtěl zbytečně ztratit ani
minutu.

K večeru vichřice ustala.

Kasson nakrmil psy a po krátkém oddechu pokračoval v cestě.

Minula tichá noc, v níž jen občas zadunělo moře praskotem ledu.

Druhého dne se vlekli psi kupředu jen s největší námahou. Tak jako
Seppalovo spřežení -- i oni krváceli z četných odřenin.

Kasson předpokládal, že dorazí do Nome ráno 2. února. Ale když se již
blížilo poledne a pevninu stále nebylo vidět, znepokojil se.
Neodchýlil se příliš od určeného směru? Nezbloudil a nejede snad do
širého Tichého oceánu?

Při té myšlence se zachvěl. Neboť to by znamenalo nejen zdivočení psů
hladem a jeho smrt, ale i pohromu pro Nome a jaký výsměch osudu by
spočíval v tom, že štafeta selhala až před cílem!

Bystře se rozhlížel; neuvidí-li před sebou nebo po pravé straně pruh
pevné země. Ale všude, kam oko dohlédlo, leželo jen zamrzlé moře, tu
a tam zvlněné ledovcem nebo sněhovou horou.

Pojednou zpozoroval v dálce před sebou, poněkud vpravo, několik
temných bodů, které se nápadně odrážely od bílého přikrovu moře.

Vlci!

Kasson nepocítil bázně. Naopak, měl téměř radost, neboť přítomnost
vlků byla náznakem, že pevnina nemůže býti daleko!

S novou chutí pobídl psy.

Jen aby je vlci nezpozorovali! Kasson je sice připraven na všechno,
má výbornou opakovací pušku a dostatek nábojů -- ale teď, když už je
tak blízko cíle, škoda každého zdržení!

Zajel se spřežením za vysokou kru a tam se ukryli.

Potom opatrně vyhlédl na ledovou pláň. V duchu zajásal. Vlci běželi
po vzdáleném obzoru a hnali se tím směrem, odkud Kasson přijel.
Pádili jako vítr. Za chvíli mu zmizeli a očí.

Oddychl si a s novými silami, kterých mu dodala myšlenka, že cíl
nemůže již býti příliš vzdálen, pobídl psy k rychlejší jízdě.

Chvíli jeli klidně.

Náhle však psi začali jevit nepokoj. Aniž je Kasson pobízel,
zrychlili běh, takže sáně jen letěly.

Co to má znamenat? Větří snad psi novou smečku vlků? Či vyvstává již
nové nebezpečí v podobě ledního medvěda?

Kasson se znepokojeně rozhlédl. Když se podíval dozadu, rázem
pochopil rozčilení psů.

Za nimi se hnala smečka vlků. Byli to ti, které spatřil před chvílí.
Cestou asi narazili na čerstvou stopu Kassonových saní a pustili se
po ní.

Zapráskal bičem, vzkřikl na psy a ti se rozletěli po rovné pláni jako
šipky. Strach před hladovými vlky jim dodával neuvěřitelných sil.

Gunnard Kasson se setkal s vlky již několikrát. Znal je dobře již z
Finska. I zde, na Aljašce, se zúčastnil několika výprav na tyto
šelmy, když se stávaly v zimě dotěrnými a ohrožovaly bezpečnost
osady.

Ale ještě nikdy se a nimi nesťřetl za takových okolností jako nyní,
kdy na něm spočívala odpovědnost za záchranu tolika životů! A právě
tato okolnost byla příčinou, že se mu zachvěla ruka, když zamířil na
statného vlka, který předběhl celou smečku o několik metrů. Hned se
však ovládl.

Ozvala se krátká rána. Vlk se vymrštil do výše a zůstal ležet na
místě. Ostatní se vrhli na raněného druha.

Tato chvíle stačila, aby Kasson získal značný náskok.

Ale již se blížila smečka znovu! A ještě rychleji a dravěji, neboť
pach čerstvé krve vystupňoval jejich zuřivost na nejvyšší míru.

Kasson vystřelil ještě několikrát. Po každé zůstal jeden vlk na ledě
a smečka pohltila neočekávané sousto. Přesto se vzdálenost mezi
spřežením a vlky neusťále zmenšovala.

Jen rychlost psů se nezměnila. Cítili nebezpečí přímo v týle, proto
je Kasson nemusel pobízet.

Pojednou sáně narazily na nepatrnou kru. Povyskočily, a dříve než
tomu mohl Kasson zabránit, vypadla z nich krabice s několika
zásobníky nábojů!

Kasson se zachvěl.

Teď je téměř bezbranný. V pušce má sice ještě tři nebo čtyři náboje,
ale čím je to proti hladové smečce, v níž je ještě teď přes dvacet
vlků!

Jediná spása spočívá v rychlosti psů. Ale jak dlouho může trvat tento
šílený běh?

V poslední chvíli napadla Kassonovi šťastná myšlenka. Uchopil vak s
masem, které vezl jako potravu pro psy. A nyní začal házet kus po
kuse vlkům. Z počátku se zastavovali u každého sousta, rvali se o ně
-- a Kasson získal několik drahocenných vteřin. Ale když se to
opakovalo několikrát, vlci poznali, že na všechny se z malého kousku
stejně nedostane. Proto to přenechávali prvnímu, který se masa
zmocnil, a hnali se dále.

Potom Kasson rozevřel celý vak a rozhodil jeho obsah po zemi.
Tentokrát se zastavili všichni vlci a znova se chvilku zdrželi.

Kasson obrátil všechnu pozornost na spřežení a na cestu vpředu.

Kdo popíše jeho leknutí, když místo pevniny, jejíž blízkost tušil,
vyrostla před ním vysoká ledová hora, táhnoucí se dlouhý kus cesty
doprava i doleva!

Jediný pohled ho přesvědčil, že nahoru se nedostane. A na objíždění
bylo příliš pozdě...

Pochopil, že to znamená konec.

Zastavil se u samého ledovce. Několika prudkými řezy zbavil psy
řemenů. Nejprve vedoucího psa Bleska.

„Blesku, na ně!“ vykřikl.

Pes uposlechl. Odvážně se rozběhl proti smečce, která se rychle
blížila.

Ostatní psi zaváhali. Jako by se chtěli rozprchnout. Ale nakonec se
přece dali strhnout odvahou svého vůdce.

Nastal zoufalý zápas.

Kasson vystřelil zbylé náboje. Potom přiskočil k psům a pomáhal jim
mocnými údery pušky.

Vlci na okamžik zakolísali. Ale jen na okamžik. Jejich přesila byla
příliš veliká. Třebaže psi zápasili s podivuhodnou odvahou, přece
jich začalo ubývat.

Pojednou se vrhl největší vlk na Bleska. Kasson to zahlédl. Přiskočil
k útočníku a rozmáchl se k smrtící ráně.

Vlk pustil Bleska, hbitě se uhnul a zahryzl se do pažby, která
zaduněla o tvrdý led. Mocným trhnutím vytrhl Kassonovi pušku z rukou
a odběhl s ní několik kroků, kde se s ní začal rvát.

Kasson odskočil k saním. Díval se po nějakém předmětu, jímž by se
mohl bránit. Ale kromě balíčku sera a několika houní byly sáně
prázdné...

Rychle shodil houně a zvedl těžké sáně do výše. Bude se jimi ohánět a
bránit do posledního dechu.

Však již se dávali psi na ústup. Běželi za svým pánem, jako by u něho
hledali ochranu.




IX.

V POSLEDNÍ CHVÍLI.


Toho dne žilo Nome od rána jako v horečce.

Každou chvíli vybíhali lidé z domků, aby se podívali, nejede-li
spása. Poštovní úřad byl zahrnován telegrafickými dotazy ze všech
končin světa: „Přijel již Gunnard Kasson?“

A stále ta mrazivá odpověď:

„Dosud nepřijel.“

Jak den pokračoval, tak vzrušení vzrůstalo, neboť epidemie
neochabovala. Doktor Welch nestačil desinfikovat injekční stříkačku a
plnit ji serem, které se ukázalo tak neúčinným.

Ať vstoupil dnes do kteréhokoliv domu, všude slyšel tutéž řeč, totéž
jméno:

Gunnard Kasson!

I nemocní je vyslovovali, třebaže mnozí ve vysoké horečce ani
nevěděli, oč jde. Ale dřevěné domky byly tak přeplněny tímto jménem,
že hlasy nemocných byly pouhou ozvěnou.

„Nepřijel ještě, pane doktore?“ vítali ho.

„Ještě ne.“

„A co myslíte...dojede?“

„Musíme doufat, přátelé! To je jediné, co nám zbývá.“

Před polednem zašel šerif na poštovní úřad.

„Pane Smithe, spojte mě s Unalaklikem!“

„Prosím...okamžitě! -- Hotovo!“

Šerif uchopil sluchátko.

„Haló, tu šerif Nome. Nevíte nic o Kassonovi? -- Ne? A říkáte, že tu
mohl být již ráno? -- Ne, my tu nevíme zhola nic. -- Ano, zařídím.
Také jsem na to myslel, proto jsem vás volal. -- Děkuji -- ano,
děkuji!“

Šerif odložil sluchátko a vyšel na náměstí, kde živě rokovalo několik
mužů. Jakmile ho spatřili, spěchali k němu.

„Šerife, právě jsme mluvili o tom, že by se mělo něco podniknout...“

„S Kassonem?“

„Ano.“

„Výborně, přátelé! Aspoň vám nemusím nic zdlouha vyprávět, když
přicházíte sami s tím návrhem. Právě jsem se domluvil s Unalaklikem,
že se po něm podíváme. My i oni.“

„Bude to tak nejlépe,“ přisvědčoval Davison. „Nesmíme dopustit, aby
štafeta selhala v poslední chvíli.“

„Přátelé, řekl šerif, „rozejděte se domů, připravte rychle sáně a psy
a za čtvrt hodiny odjíždíme.“

Mužové se ochotně rozběhli domů. Za deset minut stálo před hotelem
patnáct jezdců se svými spřeženími.

„Kam pojedete?“ tázali se jich ti, kteří šli náhodou po ulici.

„Podívat se po Kassonovi.“

Zpráva letéla od úst k ústům a za chvíli vědělo celé město, že je
uspořádána výprava, která jde hledat Kassona. Kdekdo se chtěl přidat
k zachráncům. Kdekdo chtěl zaměnit hodiny trýznivého čekání za rázný
čin. Byla sice malá naděje, že by se a ním setkali -- moře je tak
širé a ledovce zabraňují výhledu! -- ale přece to bylo tisíckrát
lepší než nečinné přecházení po břehu s jedinou myšlenkou: dojede?
Nedojede?

A tak se výprava rozrostla do dvojnásobných rozměrů. Ti, kteří se o
tom dověděli později, spěchali za odjíždějící výpravou jako o závod.
Na břehu Nortonova zálivu se zastavili.

„Rozdělíme se na tři skupiny,“ určoval šerif. „Jedna, pod vedením
Davisonovým, se bude držet břehu. Druhou povede Friman. Ta pojede
velikým obloukem doprava. S třetí skupinou pojedu já; pojedeme
uprostřed.“

„Bude dobře, když se skupiny rozdělí na jednotlivce, aby nám nic
neušlo,“ navrhl Friman.

Všichni souhlasili.

„A ještě něco,“ připomněl Davison. „Najde-li některá skupina Kassona,
dá ihned znamení ostatním třikrát opakovaným výstřelem.“

„Správně,“ souhlasil šerif.

„Mnoho zdaru!“ zvolali mužové a tři skupiny vyrazily kupředu. Novinář
Hilton se přidal ke skupině šerifově.

Jeli asi půl hodiny, když šerif dal znamení, aby zastavili.

„Slyšeli jste?“ zvolal.

„Ano.“

„Střílí se tam!“

„A je to přímo před námi!“

„Kupředu!“ zavelel úsečně šerif.

Ach, jaká to byla jízda!

A zase -- slyš!

Prásk! Prásk!

Nebylo pochyby. Gunnard Kasson -- kdo by to byl jiný? -- byl v
nebezpečí!

A náhle výstřely ustaly...

Mužové na sebe zaraženě pohlédli. A potom, jako by byli smluveni,
pobídli psy. Sáně se rozletěly ještě větší rychlostí.

Zanedlouho se dostali k ledové kře, která jim znemožňovala rozhled.
Psi se rozběhli k divokému útoku na vrcholek ledové překážky.

Většina z nich sklouzla s nezdarem dolů. Ale několika jezdcům se
zdařil výstup hned napoprvé. Mezi těmito byl i šerif.

Pohled, který se jim naskytl s vrcholku ledovce, naplnil je hrůzou.

Dole, přímo pod nimi, stál široce rozkročený Kasson. V rukou třímal
sáně a prudce se jimi oháněl. U jeho nohou leželo několik mrtvol, ale
další útočníci se sápali stále divočeji.

„Palte!“ vykřikl šerif. „Ale pozor na psy!“

Výstřely zarachotily nad ledovou plání. Několik vlků zůstalo ležet. A
nová salva ztenčila počet útočníků na polovici.

Ostatní vlci se nejprve bojovně rozhlédli, odkud se na ně přihnala
tak neočekávaná pohroma. Sotva však spatřili několik postav, dali se
na útěk.

Překvapení psi je začali pronásledovat, ale na Kassonovo zvolání se
ihned poslušně vrátili. Z dvanácti psů zůstalo na živu jen pět. A
všichni byli zle pokousáni, nejvíce Blesk.

Gunnard Kasson se podíval na své osvoboditele a slabě se usmál. Pak
sňal huňatou čepici a utíral si zpocené čelo. Teprve teď cítil, že je
se silami u konce.

„Kassone --,“ oslovil ho šerif, ale další slova mu uvázla v hrdle.
Byl tak dojat, jako ještě nikdy v životě.

I ostatní muži mlčeli. Cítili velikost chvíle a neradi by ji rušili
planými slovy. Vděčně pohlíželi na hrdinného muže, který nasadil
život pro záchranu jejich města.

„Já vím,“ usmíval se Kasson a upřímně stiskl podávané ruce.

Šerif vytáhl z kapsy láhev s osvěžujícfm nápojem. Kasson se zdlouha
napil.

„A -- pro psy...nemáte něco?“ zeptal se.

Několik mužů ochotně rozbalilo vaky s masem. Ranění psi se na ně
dychtivě vrhli.

Teprve teď si Kasson všiml, jak jsou zřízeni. Mužové mu je pomohli
ošetřit a naložili je na své sáně.

Potom se zadívali v němém obdivu na nepatrný balíček. Tento pohled
jim připomněl, jak netrpělivě jsou doma očekáváni.

Do Kassonových saní zapřáhli několik svých psů -- a třikrát opakovaný
výstřel oznámil ostatním skupinám, že zachráněné serum je na cestě k
městu.




X.

U CÍLE.


Celý týden zdržovali rodiče své děti doma, aby je uchránili před
nemocí. Dnes však byli všichni tak vzrušeni, že zapomněli i na
opatrnost. Chlapci okamžitě využili rozčilení dospělých a vyběhli na
ulici. Nejraději by se byli pustili s výpravou za Kassonem, věděli
však, že by u dospělých nepochodili. Proto sledovali odjiždějící muže
alespoň zpovzdáli a po jejich odjezdu vyčkávali trpělivě na břehu
moře.

„Brr! To je zima! Zahrejme si na něco!“ navrhl Jiří Welch.

„Na co?“

„Udělejme štafetu!“

„Hurá! To bude něco!“

Chlapci utvořili kruh a už běhali.

„Ale to nic není takhle do kruhu,“ nelíbilo se to malému Eskymáku.

„Jak bys to tedy chtěl?“

„Udělejme to tak jako dospělí, jeden za druhým!“

„Ale kam poběžíme?“

„Třeba do města a zase zpět.“

Nový návrh se všem líbil. Ihned se začali rozestavovat. První se
postaviI Jiří a ti další vždy asi po třech stech metrech. Poslední
byl malý Eskymák. Stál několik metrů před prvním nomským domkem.

Když byli všichni na svých místech, zvedl Eskymák kapesník na
znamení, že je připraven. Sotva to spatřil hoch, který stál před ním,
zvedl svůj. Tak znamení postupovalo až k Jiřímu.

V okamžiku, kdy chtěl Jiří vyběhnout, dolehl k jeho sluchu podivný
hluk. Pohlédl k moři a nevěřil svým očím. Všechny skupiny se vracely.
A nebyly samy! Mezi nimi byl Gunnard Kasson!

Jiří vzrušením zapomněl mávnout a rozběhl se k městu. „Gunnard
Kasson!“ křičel z plných plic na nejbližší spojku.

„Prosím?“

„Gunnard Kasson!“

Spojka pochopila.

Poskočila na místě, jako by vedle ní střelil. A už pádila dále...

A tak se stalo, že zpráva o Kassonově příjezdu se dostala do města za
několik minut.

Poslední spojka běžela ulicemi města a volala známé, tisíckrát
vyslovené jméno.

Lidé vybíhali z domů a zmateně se rozhlíželi. I telegrafista vyběhl
ze své kanceláře. Když zaslechl výkřik chlapce, napadlo mu, není-li
to jen žert. Byl by to sice trochu divoký a krutý žert, ale věř
chlapcům! Přesto podlehl všeobecnému vzrušení a rozběhl se i s mnoha
jinými směrem k moři.

Sotva doběhl za město, spatřil přijížděti dlouhý průvod mužů. Z
jejich rozjásaných tváří snadno vyčetl radostnou a tak dlouho
očekávanou zprávu.

Ačkoliv ho zvědavost pudila vstříc přijíždějícím, přemohl ji a
spěchal do své kanceláře. A za několik okamžiků seděl u
telegrafického přístroje a chvějící se rukou vyklepával závěrečnou
zprávu:

„Nome, 2. února 1925. Štafeta dojela!“

Sotva byl hotov, vyběhl zase ven...

Doktor Welch byl právě u oběda. Ani doma však neměl klidu. Myslil na
nemocné, a hlavně na Kassona. Přijede? Každou chvíli odbíhal od stolu
k oknu. Už by zde měl být...

A přece, když zaslechl osvobozující výkřik, zůstal jako přimrazen.
Zbledl, nohy mu zdřevěněly a nemohl se hnout s místa.

„Sylvie, slyšelas?“ zašeptal a hlas se mu třásl rozčilením.

„Bohudíky! Tedy přece...!“

A také její pohnutí, které v sobě tlumila tolik dní a nocí, vytrysklo
žhavými slzami.

Doktor Welch rychle přemohl mocné dojetí, hodil na sebe zimník a
spěchal na ulici.

Přiběhl mezi rozjásaný dav právě včas, aby mohl přivítat poslední
článek štafety.

Objal přepadlého Kassona a políbil ho.

V té chvíli nebylo jediné oko suché.

A do této slavnostní nálady promluvil šerif. Prostými, ale srdečnými
slovy děkoval Kassonovi za bezpříkladnou obětavost. A když Kasson
odmítl díky s poukazem na ostatní účastníky, šerif pokračoval:

„Ano, všichni máte stejné zásluhy, vím. A tímto děkuji všem těm
hrdinům, kteří bojovali o záchranu našeho města. Vaše hrdinství bude
věčně žít v srdcích nás všech i v paměti těch, kteří přijdou po nás.
Děkuji vám.“

Lidé se shlukli okolo Kassona.

Dlouho to trvalo, než se začali rozcházet. Nemohli uvěřit zázraku,
který se stal skutkem.

Jsou zachráněni!

Doktor Welch zatím spěchal s balíčkem sera do své ordinace. Za chvíli
se vydá na objížďku. Dnes bude jezdit dlouho, dlouho do noci.

A všude, kam vkročí, vnese jas slunce.

Vnese život.




XI.

ZÁVĚR.


Uplynul rok.

A zase hvízdal studený severák od pólu.

Obyvatelé města Nome seděli ve vyhřátém sále hotelu a čekali na
začátek dětského představení.

„Tak přece se toho děti dočkaly!“ prohodil Davison.

„Snad to nebude zase tak nešťastně odloženo jako loni!“ řekla s
povzdechem paní Hastingsová. „Věřte mi, ani vzpomenout si na to
nemohu.“

„Zkusili jsme všichni dost,“ přisvědčoval Davison. „Ale nejhůře jste
byl na tom vy, pane doktore!“ obrátil se k doktoru Welchovi.

„Nu, je to za námi...“

„Ale když došlo to serum, zubatá se na nás asi velmi rozhněvala,“
žertoval šerif. „Vždyť od té chvíle jako když utne: konec úmrtí,
konec dalšího šíření záškrtu.“

„Celé to neštěstí bylo však také k něčemu dobré,“ prohodil starý pán.

„Dobré? Jak to?“ nechápali a tázavě pohlédli na člověka, který se tak
podivně vyjádřil.

„Nevšimli jste si, jak nás to všechny sblížilo? Jak jsme všichni od
té doby jakoby změněni?“

„Hm, to je pravda. Za celý rok tu nebylo jediného sporu. Advokát by
zde brzy zemřel hlady.“

„Myslím, že kromě té nemoci nás sblížilo ještě něco jiného,“ pronesl
zamyšleně Davison.

„A to?“

„Štafeta.“

„Ach, štafeta...! Ještě dnes se v člověku tají dech při vzpomínce na
hrdinství těch odvážlivců.“

„Mne mrzí jen to, že jsme kromě Kassona žádného z nich neviděli.
Víte, je to takové zvláštní: několik mužů se rve, dávají v sázku svůj
život -- a my se nikdy ani nedovíme, jak vypadají.“

„Mohli bychom je pozvat do Nome, ale prosím vás, takový kus světa!“

Vtom zazvonilo po třetí a představení bylo zahájeno.

Děti hrály divadelní hru, kterou měli nacvičenu již před rokem. Po
zažehnání epidemie nebylo již dosti času na zkoušky, proto to
odložili na zimu. Každé jednání bylo odměněno zaslouženým potleskem.

Když bylo představení ukončeno, předstoupil před obecenstvo šerif a
řekl:

„Milí přátelé, sečkejte ještě chvíli na svých místech. Mám pro vás
malé překvapení.“

Všichni usedli a zvědavě pohlíželi k jevišti.

Šerif pokynul chlapcům, aby spustili promítací plátno. Filmový
operatér odešel do své kabiny.

Zvědavost návštěvníků vzrostla dvojnásob.

Stroj zabzučel, světla zbasla. A na bílém plátně se objevil nápis:
Aljašská štafeta.

Sál zašuměl, ale hned zase nápadně ztichl.

Objevilo se nádraží v Nenaně. Hned potom Will Shannon se svými psy.

V tom okamžiku jako by dal někdo povel: návštěvníci povstali se svých
míst, tleskali, jásali, tiskli si ruce, slzeli.

A už defilovali další hrdinové: Wurd Kalland, Emil Erikson, Leonard
Seppala, Gunnard Kasson. Každý se svým spřežením. Gunnard Kasson s
pěti psy.

Sálem se rozlila záře oslňujícího světla.

A s tímto světlem v duši se rozcházeli Nomští do svých domovů...




OBSAH.


  I. Epidemie
  II. Lkající dráty
  III. Návrh
  IV. Dobrovolníci
  V. Štafeta
  VI. Leonard Seppala
  VII. Mezi životem a smrtí
  VIII. Gunnard Kasson
  IX. V poslední chvíli
  X. U cíle
  XI. Závěr



  Spisovatel František Omelka
  Název díla ŠTAFETA
  Rok vydání 1946
  Ilustrace A. M. Machourek
  Mapku kreslil Karel Klíma
  Nákladem TISK, spol. s r. o., ZLÍN
  Vydaní I.
  Tisk Česká grafická UNIE, a. s., Praha
  Cena 80 Kčs



FRANTIŠEK OMELKA

(vysvětlení z obálky)

ŠTAFETA


Mladí přátelé, snad vás bude zajímat, jak vznikla tato knížka.
Podnětem k jejímu napsání byl kratičký článek v jedné učebnici. Abych
se mohl dát do práce, potřeboval jsem vědět mnoho věcí, které v tom
článku nebyly uvedeny: kdy se to stalo, kterými místy štafeta
probíhala, jak se jmenovali její účastníci -- a mnoho jiných
podrobností.

Nebyl to snadný úkol. Aljaška je na druhém konci světa. Anglicky
neumím. A přece jsem zjistil všechno, co jsem zjistit chtěl. Pomohl
mi mezinárodní jazyk -- esperanto.

Esperantská organisace vydává každého roku t. zv. ročenku, v níž jsou
uvedeny adresy esperantistů z celého světa. Vyhledal jsem si adresy
dvou esperantistů z USA, dvou z Kanady a dopsal jsem jim. Řekl jsem
si, že z těchto čtyř lidí snad aspoň jeden bude moci odpovědět.

A odpověděl. Byl to profesor Fenton z Vancouveru. Napsal mi, že sám
je přetížen prací, proto nemůže vyhledávat odpovědi na mé otázky. Můj
dopis předal svému studentu Jacku Scrivenerovi, který také umí
esperanto a brzy mi napíše.

Dopis od Jacka Scrivenera nedal na sebe dlouho čekat. Mladí přátelé
-- jaký to byl dopis! Celý byl napsán s úzkostlivým smyslem pro
čistotu a úpravnost. Americký student odpověděl na všechny mé otázky.
Ve starých novinách vyhledal články o aljašské štafetě a přeložil mi
je z angličtiny do esperanta. Nakreslil pěknou mapu Aljašky a dráhu
každého účastníka štafety vyznačil jinou barvou. Kromě toho přiložil
k dopisu velikou, podrobnou mapu Kanady a Aljašky.

Odměnou za tuto podivuhodnou ochotu jsem mu pak zaslal svou
esperantskou knížku „Aventuroj de Antonio“ (Tondova dobrodružství) a
serii pohlednic ze Slovácka. Milý Jack mi obratem poslal podobenky
sebe a svých sester. Napsal, že se začal učit česky. A jeho dopis
končil těmito krásnými větami: „V Kanadě se modlíme za svobodu vaší
země. Podobně jako váš stát i Britské imperium, Francie a USA jsou
demokratické země, kde násilí neznamená právo. Více neřeknu, poněvadž
by Vám to mohlo uškodit. Bůh zachraň Československou republiku! --
Váš upřímný přítel Jack Scrivener.“

Dopis mi byl doručen až po Mnichovu. Kolikrát za války jsem četl tu
větu napsanou velkými tiskacími písmeny: BŮH ZACHRAŇ ČESKOSLOVENSKOU
REPUBLIKU! -- A kolikrát jsem vzpomínal na svého přítele za
Atlantickým oceánem! Možná i on vstoupil do řady těch, kteří šli
bojovat za svobodu světa. Za naši svobodu.

Nyní mu pošlu Štafetu, aby viděl, že jeho práce nebyla nadarmo.
Dostanu-li od něho nějakou zprávu, sdělím vám to.

  F. O.



AUTORŮV DOSLOV

Často jsem byl žádán, abych napsal, kde jsem nalezl námět své knihy
„Štafeta“, jak jsem získával informace, jestli jsem si dopisoval s
některými z přímých účastníků, zda byla kniha přeložena do jiných
jazyků atd.

Pokusím se na tyto otázky odpovědět.

V roce 1938 jsem byl učitelem češtiny. Během letních prázdnin jsem si
prohlížel novou učebnici slohu a velmi mě zaujal krátký článek s
jednoduchým názvem „Štafeta“. Zněl takto:

Stalo se to na Aljašce.

V jednom městečku onemocněly děti záškrtem. Aby je lékař zachránil,
musil míti 400 gramů séra. Ale jak dopravit lék do místa, které je od
nejbližšího města vzdáleno několik set kilometrů? Cesta do něho je
cesta smrti.

Několik mužů se odhodlalo k hrdinnému činu. Připravili sáně, zapřáhli
psy, opatřili sérum a připravili štafetu, jaké svět neviděl. Vyrazili
a telefonní zpráva letěla před nimi. Nebyla to jen zpráva, byl to
rozkaz. Lidskost rozkazovala -- a nerozkazovala marně. Všude čekali
připravení jezdci i psi. Balíček šel z ruky do ruky. Ani minuta se
nepromarnila. Nejtěžší úsek cesty vykonal Fin Seppala. Byla bouře a
sněhová vánice a s ní se rval jediný člověk s 12 psy. Dojel. Odevzdal
balíček, hodil psům ryby a padl na sáně. Dlouho trvalo, než ho
vzkřísili. Zatím již poslední muž vjížděl do nešťastného městečka a
lékař mu běžel v ústrety.

Děti byly zachráněny.

Řekl jsem, že tento článek upoutal mou pozornost. Ale nejen to. Nikdy
nezapomenu, jak hluboce jsem byl dojat. Dovedl jsem si představit to
nešťastné město, kde lidé umírají na záškrt. Pokoušel jsem se
představit si sám sebe jako bezmocného doktora, který nemá proti
záškrtu účinné sérum.

Obdivoval jsem neuvěřitelné hrdinství statečných mužů z různých koutů
Aljašky, kteří byli připraveni bez váhání obětovat i své životy, aby
zachránili neznámé lidi ze vzdáleného městečka.

Po chvíli jsem byl pevně rozhodnut: cítil jsem, že statečnost těchto
odvážných a obětavých mužů by neměla být zapomenuta. Napíši knihu,
která svým čtenářům ukáže, že svět není jen plný závisti a sobectví,
ale že je v něm také láska.

Původně jsem chtěl napsat krátkou povídku o různých dobrodružstvích,
lidech a místech, která bych si vymyslel.

Ale pak jsem dostal nápad: příběh by byl daleko pravdivější a
přesvědčivější, kdyby vylíčil skutečné účastníky této neobyčejné
štafety, kdyby popsal skutečná místa, jimiž skutečné týmy projížděly,
kdyby obsahoval skutečné jméno města, kde lidé umírali na záškrt, a
kdyby zachytil úsilí skutečného doktora.

Ale jak získat potřebné informace? Aljaška je příliš daleko. Snad
někdo z USA nebo Kanady by mi mohl pomoci. Naneštěstí jsem nemluvil
ani nepsal anglicky. Ale i kdybych to dovedl, neznal jsem v těchto
zemích nikoho, kdo by mi mohl pomoci.

Nicméně se mi podařilo dovědět se všechno, co jsem potřeboval.
Pomohlo mi esperanto. Naučil jsem se tento mezinárodní jazyk v r.
1932 a ve své knihovně jsem měl esperantskou ročenku. Vyhledal jsem
si v ní čtyři adresy: dvě z Kanady a dvě z USA. Čtyři adresy proto,
že ročenka byla vydána už před čtyřmi lety a dalo se předpokládat, že
někdo mezitím již zemřel nebo se přestěhoval.

Na všechny čtyři adresy jsem poslal stejný dopis, který kromě jiného
-- obsahoval žádost o vyhledání těchto informací:

  1. Jméno města, v němž děti onemocněly.
  2. Jméno lékaře, který sháněl sérum.
  3. Jméno města, z něhož bylo sérum odesláno.
  4. Jména všech účastníků štafety.
  5. Jména míst, jimiž stateční muži a jejich psi projížděli.
  6. Jak dlouho trvala celá štafetová jízda?
  7. V kterém roce se tato událost stala?
  8. Mohl byste mi zaslat podrobnou mapu Aljašky?
  9. Můžete mi sdělit jiné podrobnosti o štafetě?

Asi za měsíc jsem dostal dopis z kanadského Vancouveru.

Každý si dokáže představit mé vzrušení, když jsem ho otevíral.

Kdo to píše? A jak odpovídá na mé otázky?

Pisatel se jmenoval Fenton a byl universitním profesorem.

Psal, že esperanto se naučil nedávno a že o štafetě ví, avšak detaily
už zapomněl, protože celá událost se seběhla v roce 1925; je příliš
zaneprázdněn, než aby mi mohl vyhledávat podrobnosti ve starých
novinách. Zná však studenta, který ovládá esperanto, a ten že odpoví
na mé otázky, jakmile shromáždí potřebné informace.

A student -- Jack Scrivener -- skutečně odpověděl. Och, jaký to byl
dopis! Jack vyhledal staré časopisy z roku 1925. Přečetl články o
aljašské štafetě, a tak mohl dát odpověď na všechny mé otázky. Ty
nejzajímavější články přeložil do esperanta a přiložil k dopisu.
Poslal mi také velkou mapu Kanady a Aljašky a podtrhl všechna místa,
jimiž štafeta projížděla. Sám nakreslil náčrtek Aljašky a
různobarevnými pastelkami vyznačil úseky, jimiž jednotliví účastníci
štafety projížděli.

Byl jsem dojat ochotou a obětavostí člověka, který mě neznal, a přece
mi věnoval tolik času. Abych mu aspoň trochu oplatil jeho laskavost,
poslal jsem mu fotografie moravskoslováckých vesnic a několik dalších
zajímavostí.

Jack byl mým balíčkem příjemně překvapen. Vděčně mi poděkoval a aby
mi udělal radost, připsal, že se začal učit česky.

Dopis byl napsán 30. listopadu 1938. Jack -- obyčejný student ze
vzdálené země -- si uvědomoval nebezpečí německého fašismu stejně
jako my v Evropě. Zakončil svůj dopis slovy: „Nechť Bůh ochraňuje
Československou republiku.“

Pak jsem začal psát „Štafetu“. Všude kolem už běsnila válka. Zbraně
řinčely na bojištích, bomby padaly na města a vesnice, rozsévaly smrt
a němečtí fašisté pohřbívali miliony nevinných lidí na celém světě.
Bylo pro mne úlevou sednout si k psacímu stroji, přenést se do
vzdálené severské země a sledovat odvážné muže na jejich cestě přes
ledové pláně. Mohl jsem myslet ne na nenávist, která všude
převládala, nýbrž na lásku, která přiměla cizi lidi, aby bojovali se
vším možným nebezpečím a riskovali své životy, aby zachránili životy
jiných.

Po druhé světové válce knížka vyšla v češtině. Brzy poté jsem ji
napsal esperantsky. Na pokračování byla publikována v esperantském
časopise a pak knižně v Londýně. Byla přeložena do němčiny (a vydána
ve Vídni, Kolíně a Berlíně), do islandštiny (vydána v Reykjaviku) a
překládá se do holandštiny. Některá zahraniční vydání vyšla pod
názvem „Aljašská štafeta“.

Když se mi dostalo do rukou esperantské vydání z r. 1952, byl jsem
velmi překvapen. Na obálce byla fotografie muže se dvěma psy a nápis:
„Leonhard Seppala ještě žije. Toto je jeho snímek.“ Dovedete si jistě
představit mé vzrušení. Ihned jsem napsal vydavateli a požádal jsem
ho, aby mi sdělil, kde získal fotografii, a aby mi laskavě poslal
Seppalovu adresu. Brzy přišla odpověď. Vydavatel obdržel fotografii
od jednoho finského čtenáře. Leonhard Seppala tehdy žil v USA.

Dvakrát jsem se nerozmýšlel. Napsal jsem Seppalovi dopis, přiložil
„Aljaškou štafetu“ v esperantu a čekal na jeho odpověď.

Po nějakém čase jsem dostal objemný dopis. Leonhard Seppala, v té
době osmdesátiletý, mi napsal, že se o knize dověděl od svého
finského přítele. Když knihu ode mne dostal, nechal si ji přeložit do
angličtiny a byl velmi překvapen, jak věrně jsem dokázal celou
příhodu vylíčit. Skromně zdůraznil, že to nebylo žádné hrdinství.
Podobné cesty podnikl mnohokrát. Býval na Aljašce cvičitelem psů a
jeho psí spřežení bývala vždy mezi nejlepšími. Miloval své psy a
vždycky pro něho bylo těžké se s nimi rozloučit. Přiložil k dopisu
několik svých fotografií a také snímků svého psího spřežení.

Tak začala má korespondence s hlavní postavou mé knížky a trvá
dodnes.

Velmi jsem byl překvapen v roce 1958, když jsem dostal dopis od Dr.
Arthura Wernera, který přeložil mou knihu do němčiny. Sdělil mi, že
právě četl článek o aljašské štafetě z r. 1925 v německých novinách a
zjistil, že jeden z účastníků štafety byl muž jménem Ivanov. Jak je
možné, že jsem jméno tohoto muže neuvedl?

Byl jsem zmaten. Mýlily se německé noviny, nebo jsem byl špatně
informován Jackem Scrivenerem? Ihned jsem vyhledal Jackovy dopisy z
r. 1938 a připomněl jsem si, co jsem po tolika letech už pozapomněl.
Jack uvedl všechna jména, ale u jednoho úseku cesty bylo poznamenáno
„neznámý muž“. Tak jsem byl nucen toto chybějící jméno si vymyslet.
Nazval jsem ho Emil Erikson a věnoval jsem mu v knize sotva půl
stránky.

Když jsem toto vše zjistil, rozhodl jsem se tuto chybu v příštím
vydání Štafety opravit. Napsal jsem Leonhardu Seppalovi, abych se o
této záležitosti dozvěděl trochu víc. Sdělil mi, že úsek mezi Hot
Springs a Ruby byl opravdu svěřen Rusovi, který se jmenoval Ivanov. Z
Aljašky se přestěhoval do Sovětského svazu, ale Seppala nevěděl, kde
teď žije.

A tak je přede mnou nový úkol: zjistit, kde Ivanov žije, a získat od
něho nějaké podrobnosti o jeho trase.

Doufám, že v příštím vydání Štafety se už dočtete něco nového.

  František Omelka,
  Otrokovice 20. června 1959.


FRANTIŠEK OMELKA

BLESKY NAD BESKYDAMI

  Vyšlo jako 61. svazek
  knihovny vybrané četby
  pro mládež »JITRO«



František Omelka:

Blesky nad Beskydami

Ilustroval František Süsser


Publikace číslo 1810-228. Brno 1947


Nákladem KOMENIA, učitelského nakladatelství, společnosti s ručením
obmezeným, Praha VII, třída krále Jiřího VI. Čís. 4 -- Brno,
Leninova čís. 34 -- Banská Bystrica




  Tuto knihu připisuji památce svých synovců
  JAROMÍRA OMELKY a BOHDANA OMELKY,
  kteří obětovali své mladé životy za vlast.

                                    Autor.




Valašsko


Tichý a zadumaný kraj. Kraj vysokých kopců, protáhlých strání,
hlubokých ráztok a zurčících horských bystřin. Kraj velebné krásy,
ale i tvrdé lopoty. Chceš-li sklidit trochu řídkého obilí nebo
brambor, musíš se s přírodou bít a rvát.

V tomto kraji vyrostli kdysi zbojníci Ondráš a Juráš. Valašský
lid je opředl pověstmi a legendami. Povýšil je na hrdiny, jejichž
sláva se roznesla daleko za hranice valašského území...

Dávno již zemřeli Ondráš a Juráš. Pohasla jejich sláva a vybledlo
kouzlo pověsti o nich. Dnes už je dovedou se zanícením vypravovat
jenom nejstarší pamětníci minulých časů.

Zemřeli Ondráš a Juráš. Valašská statečnost však nezemřela. Doutnala
pod povrchem všedního života. Až přišla chvíle, kdy zahořela znovu
jasným, oslnivým plamenem. To bylo tehdy, kdy ve všech obcích
hornatého kraje vyšlehly plameny vzpoury proti novodobým utlačovatelům.
Valaši se stali mstiteli křivd a urážek, jimiž byl celý náš národ
zasypáván, haněn, tupen a srážen k zemi. Tisíce Ondrášů a Jurášů
třímaly zase v rukou zbraně a prapory svobody.

Byli to valašští partyzáni.




1. Recitační hodinka


»Děti, vstávejte!« zvolala paní Čermáková na své tři školáky.
Patnáctiletý Slávek se posadil na posteli.

»Dobré ráno, maminko! Kolik je hodin?« otázal se.

»Hned bude sedm. Máte co dělat!«

Slávek se protáhl a zatahal za vlasy o dva roky mladšího bratra.

»Jendo, vstávej! Už je půl osmé!« přidal půlhodinku, aby ho
popohnal.

»Ach jej! Já bych ještě spal!« mnul si oči Jenda a pomalu slézal s
postele. »A Olinka je už vzhůru?«

Slávek nakoukl do vedlejší světnice, kde spávala jejich osmiletá
sestřička s rodiči.

»Kdepak! Ta spí jak o půlnoci!«

Jenda přiskočil k Olinčině posteli a pošimral ji na prstech na
noze. »Vstávej, Olinko! Už bude osm,« přidal si další půlhodinku.

Olinka se chvíli převracela. Pak si náhle uvědomila, co Jenda řekl.
Vymrštila se jako šipka.

»Cože? Osm? A proč jste mě nevzbudili?« začala nabírat.

Potom se však podívala na košilaté, neumyté, rozcuchané bratry a
řekla vesele: »Oh, vy -- cikáni! Kdyby bylo osm, to byste tu tak
nestáli!«

A zase spokojeně zavřela oči.

Ale již tu byla maminka.

»Tak co je dnes s vámi? Olinko, dolů! Rychle se oblékat -- a už ať
jste ve škole!« řekla rázně.

Po tomto zákroku se dali hbitě do práce. O půl osmé vycházeli z
domu. Paní Čermáková zůstala chvíli stát na prahu a s radostí a
mateřskou pýchou se dívala na své děti. Všichni byli tmavovlasí,
černoocí, kypěli zdravím a bujností -- radost se na ně podívat.

Jen Slávek ji v poslední době znepokojoval. Po osudném patnáctém
březnu náhle zvážněl. Čím dál řidčeji zněl domem jeho veselý smích.
Stále byl zamyšlen a málokdy šel mezi chlapce. Celé hodiny vydržel
sedět u knih. A co četl! »Dějiny národu českého v Čechách a v
Moravě« od Františka Palackého, historické romány Jiráskovy, velký
román Zikmunda Wintra »Mistr Kampanus«, smutné povídky Václava
Beneše Třebízského z doby pobělohorské, spisy Koptovy ze života
našich legionářů.

Oživl vždy až večer, když přišel z práce otec. Vypravoval mu, co
četl, a ptal se na všechno, čemu nerozuměl.

»Dej tatínkovi pokoj!« napomínala ho často. »Je za celý den
ulítaný, a ty mu nedopřeješ chvilky klidu.«

Ale otec se usmíval.

»Jen ho nech, maminko! Mám radost, že ho to zajímá.«

A Slávek, jsa povzbuzen, se ptal a otec odpovídal. Přestože byl
prostým venkovským listonošem, nepřivedla jej žádná synova otázka
do rozpaků. Od mládí se zajímal o dějepis a literaturu. Mnoho četl
a ve své knihovně měl četná díla našich předních spisovatelů. Měl
také bohaté životní zkušenosti, neboť jako legionář uviděl pěkný
kousek světa. Však také, když se rozpovídal o legionářských bojích,
poslouchávala ho s napětím celá rodina.

Velmi často mluvil Slávek s otcem o přítomných dnech. Nemohl se
smířit s myšlenkou, že Němci drancují milované české země, a národ
k tomu, jak se mu zdálo, nečinně přihlíží.

»Na všechno je čas, Slávku,« krotíval jeho výbuchy otec. »A Němci?
Jak přišli, tak zase odejdou.«

Slávka však tato slova neuspokojovala. Dlouho do noci se vždy
převracel v posteli a myslil na ty tři potupné měsíce, kterými již
národ prošel, i na ty, kterými teprve projde...

To tanulo matce na mysli, když se dívala za svými dětmi. Neměl by
si to ten chlapec tak zabírat, pomyslila si a vrátila se do chalupy
k své práci.

Chlapci s Olinkou zatím běželi ke škole. Měli to skoro půl hodiny,
neboť jejich chalupa stála s dvěma jinými domky daleko za vesnicí
na samotě u lesa. Od hlavní silnice běžela úzká polní cesta, jež
vedla k nim -- do Doliny. Takové osamělé chalupy byly roztroušeny
po kopcovitých pasekách kolem celé Hošťálkové.

Přišli do školy, když už zvonilo. Rychle se rozběhli do svých tříd.

Slávek vešel do učebny zároveň s učitelem češtiny. Usedl na své
místo a začalo vyučování.

Před koncem hodiny jim učitel oznámil, že v poslední hodině
češtiny, to je za týden, budou mít recitační hodinku. Ať si každý
žák vybere nějakou báseň, naučí se jí a krásně ji ve škole
přednese.

To bylo něco! Nadšené výkřiky souhlasu propukly ještě v přítomnosti
učitelově. A což teprve o přestávce!

»Co si vezmeš?«

»Asi něco od Erbena. A ty?«

Některou báseň Wolkerovu. A ty?« obracel se tázaný na dalšího.

Slávek seděl na svém místě a nevnímal ruch kolem sebe. Recitační
hodinka! Básně! A Němci loupí a zatýkají a šíří kolem sebe dusno až
k zalknutí. Je možno myslit na básně?

Trpký úsměv se usadil na chlapcových rtech. Jeho myšlenky se
vrátily o tři měsíce zpět, k tomu sychravému dni 15. března 1939...

Bylo asi sedm hodin, když se tehdy probudil. Do oken šlehal déšť se
sněhem. Maminka zatápěla v kuchyni a zapjala radio. Z přístroje se
ozvaly kovové, drnčivé, studené zvuky, tak nezvykle jiné, než jaké
slýchal obyčejně.

Maminka se zaposlouchala. Lopatka jí vypadla z ruky.

»Tatínku!« zvolala s uleknutím. »Nejsou to německé pochody?«

»Jsou!« zarazil se i otec.

»Probůh -- co to znamená?«

Nemuseli dlouho čekat na vysvětlení.

Vřeštivý pochod dozněl a nepříjemný ženský hlas oznamoval:

»Obsazování našich historických zemí bylo zahájeno o šesté hodině.
Se všech stran valí se k nám německá vojska, jejichž příchod
očekávají čeští vojenští velitelé u svých jednotek, aby se
podrobili pokynům, které jim budou dány. Naše vojsko bude
odzbrojeno. Postupu říšského vojska nesmí být nikde kladen odpor,
protože nejmenší incident by měl nedozírné následky a bylo by proti
nám zakročeno s veškerou brutalitou... Doufáme, že každý z vás,
kteří nasloucháte našim těžkým slovům, pochopíte, že sdělení, které
vám činíme, je prosté a stručné. Prosíme vás všechny, abyste si
uvědomili, že by bylo ničením národa, kdybyste se dopouštěli
nepředložených činů v bolesti a vzdoru. Zachránit národ v tomto
okamžiku znamená mlčet a jít za svou prací. Všichni na svá místa,
tak jako každý všední den. Do škol, do dílen, do továren, do
obchodů, do úřadů, do stáje a na pole. Jen v obětavé a houževnaté,
nezištné práci je náš život a naše budoucnost.«

Chvíli bylo v kuchyni ticho. Pak se maminka rozplakala: »Tak, děti,
je po všem...!«

Patnáctý březen roku 1939! Jaké moře slz tě uvítalo toho nevlídného
rána! Kolik zoufalých výkřiků se tehdy vydralo z hrdel nešťastného
národa, který se potácel už půl roku nad propastí beznaděje!

A kolik vzdoru jsi zažehl v českých srdcích!

Po snídaní, do něhož se nikomu nechtělo, odešel otec do služby a
chlapci do školy. Olinka zůstala doma, neboť maminka se o ni příliš
bála.

Celá vesnice byla jakoby uplakaná. Sníh padal hustěji a hustěji.
Veliké, těžké vločky tály hned při dopadnutí na zem, kde se měnily
v kalužiny a v protivné, mazlavé bláto.

Na návsi stál hlouček mužů.

»Co tomu říkáte, staříčku?« obrátil se jeden k starému výměnkáři.

»Co říkám! Už je veš v kožichu. A těžko, těžko ji bude z něho dostat.«

»Ale dostaneme ji. Dostaneme. Zas potáhne, odkud přišla,« zatínal
pěst jiný.

Ve třídě seděli chlapci na svých místech jako zařezaní. Vyučovalo
se i nevyučovalo. Učitelé chodili s vážnými tvářemi. Připravovali
děti na to, co přijde. A loučili se s tím, co ztráceli: se
svobodou.

O přestávce vběhl do třídy Pavel Kovářů s radostným výkřikem:

»Kluci, Němci jsou zastaveni!«

»Kde?«

»U Hodonína!«

»Bojuje se tam?«

»Dostali rozkaz, aby zůstali stát a do večera mají od nás odejít!«

Třída zaburácela nadšeným jásotem. Ale jen na chvíli, neboť již v
příští hodině jim pan učitel řekl, že nic takového nebylo
oznámeno...

V jedenáct hodin byl Slávek ve sborovně. Nesl tam početní sešity.

Právě odmykal skříň, když vešel do sborovny školník. Slávek ho
nepoznával. Býval to takový nevrlý starý bručoun, věčně mrzutý,
věčně s něčím nespokojený. A dnes?

Vběhl do sborovny jako mladík. Tváře mu hořely vzrušením, oči se
leskly.

»Pánové,« a volal vesele, »máme vyhráno!«

Učitelé se k němu dychtivě nahrnuli.

»Co je nového?«

»Bude se bojovat! Francie a Anglie vypověděly Německu válku! Rusko
mobilisuje! Amerika zaslala Německu výstrahu!«

»Opravdu? Kde jste to slyšel?«

»Syn to donesl. Právě prý došla na poštu telegrafická zpráva.«

Sotva dozněla jeho slova, zazněl sborovnou bouřlivý jásot
učitelského sboru.

»Stokrát raději padnout se zbraní v ruce než tohle otroctví!« volal
Slávkův třídní.

»Tak přece se ten Západ vzpamatoval!«

»A já vám vždycky říkám: věřte v Rusko!«

Nikdo nepochyboval o pravdivosti školníkových slov. Vždyť to byl
starý nemluva -- a když něco řekl, mohlo se na tom stavět.

Půl hodiny bylo jasno ve sborovně, v ředitelně a ve všech třídách.
Půl hodiny nezapomenutelného jasu uprostřed hrozivé tmy, kterou byl
obklopen celý 15. březen 1939.

Přesné půl hodiny.

Neboť již o půl dvanácté se zjistilo, že na zprávě nebylo ani slova
pravdy. Starý školník za to ovšem nemohl. A nemohli za to ani jiní
lidé, kteří přinášeli podobné zprávy Bůh ví, odkud. Národ si je
kladl jako hojivou náplast na bolestivou ránu, jež mu byla tak
neočekávaně zasazena.

A k večeru se objevili v Hošťálkové první Němci. Jeli na autech a
tancích, s puškami a kulomety, připravenými k výstřelu.

Lidé se na ně dívali a jejich oči byly plny ledového chladu, hněvu
a nenávisti.

Měsíce, které pak následovaly, nebyly o nic radostnější.

Dusivé ticho se šířilo celým krajem. Na všem ležel hluboký stín.
Začínalo se šeptat o gestapu a zbabělých českých lidech, kteří se
před Němci přímo plazili v prachu. I o těch, kteří zrazovali a
udávali své spoluobčany.

Slávek čekal, že se český národ zvedne k odporu. Že Němce vyžene. A
zatím -- ticho bylo v jejich malém domku. Ticho bylo v Hošťálkové.
Ticho bylo na Vsetíně. Ticho, mrtvé, zarážející, zraňující ticho
bylo v celých českých zemích.

Slávkovi bylo hořko. To je ten hrdý národ slavných husitských
bojovníků? To je národ Jana Žižky z Trocnova? Jak by se asi
zachmuřila větrem ošlehaná tvář slavného válečníka, kdyby spatřil
to dílo zkázy v Československé republice! Kdyby slyšel hukot
německých letadel, hřmění německých tanků, rachot německých aut a
motocyklů, tvrdé kroky německých vetřelců -- a vedle toho si chodí
český národ jakoby nic. Slávkův tatínek roznáší poštu jako dříve,
obchodníci prodávají, na železnicích se jezdí, ve školách se
vyučuje... Oh, jistě by se ten starý bojovník hanbou a studem
obrátil v hrobě! Ba ne, vstal by z hrobu, vyskočil by z něho,
svolal by narychlo staré spolubojovníky, vzali by své palcáty,
píky, muškety, bojové vozy, připomněl by jim slavná vítězství,
kterých dobyli nad odvěkým nepřítelem českého národa, vzkřikl by:
Na ně! Hrrr -- na ně!

A už by prchaly ty zlodějské hordy, které rozkrádají český majetek
a odvážejí jej do své země v nekonečných řadách aut, jež jsou
pečlivě přikryta zelenými plachtami! Němci by utíkali tak, jak
pádili před staletími u Ústí nad Labem, u Tachova, u Domažlic...

Žižka by se usmál, pochválil by své staré druhy, ale pak by se
znovu zamračil: »A teď, bratři, teď nás čeká ještě jeden úkol. Je
těžký a smutný, ale musíme jej splnit.« Husité by k němu vzhlédli
plni překvapení. Vyhnali přece Němce, osvobodili Čechy -- jakýpak
ještě úkol? »Rozumím vám, bratři,« pokračoval by Žižka. »Nepřítele
jsme vyhnali, pravda. Ale teď musíme ztrestat naše potomky.«

»Proč, bratře Jene?« ptali by se nechápavě.

»Protože zapomněli na naši starou vojenskou slávu. Protože Němci
vtrhli do našich zemí, a oni proti tomu nic nepodnikli. Protože se
smířili s hanbou a ponížením. Na ně, bratři -- musíme je
vzpamatovat a zburcovat!«

A staré palcáty by zle řádily mezi českými lidmi...

Slávek úplně zapomněl, že je ve škole.

Ze zamyšlení ho vytrhl Pavel Kovář, Slávkův soused:

»Slávku, kterou báseň ty předneseš?«

»Báseň?« opakoval po Pavlovi. »Ach, tak ... báseň...«

V duchu rychle proletěl několik svazků poesie z otcovy knihovny.
Některé verše opěvují krásu přírody, jiné si všímají člověka: líčí
jeho city, lásku k matce, životní zklamání a bolest.

Jsou krásné ty básně. Dovedou vzbudit u čtenáře radost i soucit.
Dovedou povznést nad všednost jednotvárného života.

Ale to není ono... Ne, ne! Slávek nebude přednášet o měsíci a
hvězdách, o rozkvetlých stromech a vonících lukách, ani o radosti
nebo smutku a utrpení jediného člověka. Má-li přednášet, musí to
být báseň, která zabuší na srdce posluchačů tvrdými údery, musí
kovově zadunět jako mohutný zvon, musí být plamenná jako ohnivý
meč, musí zapálit jiskru nadšení, která se promění v čin!

Pojednou se usmál.

Zná takové básně!

Vždyť kolikrát už četl ten tenoučký svazek od Josefa Václava
Sládka, který má prostý název -- České znělky!

»Vezmu si něco od Sládka,« odpověděl.

»Bude to jistě něco hezkého, viď?«

»Ano. Je ta báseň pěkná. A hlavně -- básník v ní vyjádřil to, co
cítím dnes já. Už nebudu mlčet! Už ne!« řekl tak prudce, že Pavel
na něho udiveně pohlédl.

Po celý týden žila Slávkova třída jen v přípravách na recitační
hodinku. Byl konec června a recitační hodinka měla být jejich
posledním školním podnikem. Pak se už rozejdou. Někteří půjdou do
učení, jiní zůstanou doma při hospodářství. Na školu zůstanou jen
vzpomínky. Proto se každý snažil, aby jeho poslední vystoupení ve
třídě dopadlo co nejlépe.

Konečně přišel očekávaný den.

Ve třídě bylo jako v úle. Chlapci si ještě jednou opakovali básně,
které budou přednášet.

Zazvonilo. Pan učitel vešel do třídy. Byl nějak svátečně
naladěn -- recitační hodinku s volným výběrem básní uspořádal dnes
poprvé.

»Jak to chcete přednášet: nejprve dobrovolníci?«

»Ne, podle abecedy!«

»Podle toho, jak sedíme!«

Dohodli se, že budou vyvoláváni podle zasedacího pořádku.

Seděli v lavicích po dvou ve třech řadách. Slávkovo místo bylo v
poslední lavici u oken. Jeho řada měla být vyvolávána první.

»Jakmile bude přednášející se svou básní hotov, podrobíme ho
kritice. Budeme posuzovat tyto věci: výběr básníka -- zvolenou
báseň -- je-li zajímavá a cenná, u přednesu si všimneme jasné
výslovnosti, modulace hlasu a postoje přednášejícího,« udílel
poslední pokyny učitel.

A už to šlo. »Dědova mísa« od Jana Nerudy, »Domov« od Karla Václava
Raise, pak básně od J. S. Machara, Petra Bezruče, Viktora Dyka,
Josefa Hory, Jiřího Wolkera, Jaroslava Seiferta.

Právě měl přednášet Pavel Kovář.

Stál již u tabule, když někdo zaklepal.

Učitel šel ke dveřím, ale ty se již otevřely a v nich
stál -- okresní školní inspektor.

Třída ho pozdravila.

»Dobrý den, chlapci,« odpověděl.

»Co máte, pane kolego?«

»Češtinu. Uspořádali jsme si recitační hodinku.«

»Chvilku si poslechnu. Můžete pokračovat.«

Pavel Kovář se poněkud zaraženě podíval na učitele, pak na
inspektora. Bylo vidět, že je zmaten a svádí sám se sebou jakýsi
vnitřní boj.

Trvalo to jen několik vteřin, ale všichni si toho všimli.

»Nu tak -- Pavle!« pobídl ho učitel.

Pavel se odhodlaně napřímil a začal přednášet:

Svatopluk Čech:

POD STARÝM PRAPOREM.

  Výše ten prapor červenobílý,
  hrdě ať zase k nebesům vlá,
  v pažích ať nové procitnou síly,
  k činům se vypne pravice mdlá,
  znovu se vzpruží kročej náš vratký,
  naděje smělá rozjiskří hled --
  za čest a právo, za drahé statky
  vesele vpřed!

  Slyšte, jak šumí prapor ten starý
  o mrtvých recích, nad nimiž vlál,
  kolikrát nesl odpůrci zmary,
  kolikrát v záři vítězně plál --
  V krvavých cárech, do prachu kleslý
  ztlíval pak žalně po mnohý čas,
  ale zas ruce věrné ho vznesly
  v nebeský jas.

  Splýval nám, bratři, na mladé spánky,
  budil v nich roje vznešených dum,
  vzdouval se pyšně jarními vánky,
  zněl nám jak orlích perutí šum --
  Ale pak čela klesala, stydla,
  mdloba nám ruce spoutala všem,
  prapor náš svěsil mohutná křídla,
  schýlil se v zem.

  Pohleď, ó lide, záští jak šlape
  drahé ty třásně v nepřátel smích,
  lecjaká noha po žerdi tlape,
  ruměné krví praotců tvých.
  Prapor, jejž slzy nadšené světí,
  má-li jim směšným strašákem slout,
  má-li zde tlíti hříčka jak dětí,
  hozená v kout?

  Druhdy jsme pod ním v lopotném boji
  snášeli hojně strastí a běd,
  mnohdy se chvěli v tísni a znoji,
  ale přec chutě kráčeli vpřed.
  Skloněn je teď a škůdce si praví,
  navždy že vypad' ramenům mdlým,
  korouhev kleslá v posměch mu žhavý,
  v potupný šprým.

  Bratři, zda plápol hněvu a studu
  mdloby vám chmuru nepudí s čel?
  Raději nazpět do těžkých trudů,
  v zápasy, strasti, do deště střel!
  Svěží zas v pažích najdeme síly,
  vytryskne znovu nadšení zdroj --,
  vzhůru zas prapor červenobílý
  vytyčme v boj!

Slávek byl jako u vytržení. Nevěřil svému sluchu. Jakže? Pavel
Kovář cítí totéž co on? Je mu právě tak nevýslovně úzko z
nepochopitelného mlčení a ticha, jímž se zahalil celý český národ?

Podíval se po třídě. Učitel stál bez hnutí a napjatě sledoval
Pavlův přednes. Inspektor vážně pokyvoval hlavou. A oči chlapců
hořely nadšením a porozuměním.

Když Pavel dopřednášel, učitel řekl:

»Tuto báseň rozbírat nebudeme. Viděl jsem, že se vám všem líbila.
Pojď ty, Slávku!«

Slávek šel k tabuli pevný, nerozkolísaný. Necítil tísně z
přítomnosti cizího člověka. Jenom si uvědomoval, že v této chvíli
má možnost říci slovy mrtvého básníka to, čím trpěl už tak dlouho.

Když začal přednášet, jeho hlas byl jasný, zvonivý, útočný,
bojovný, vyzývavý.

Z »ČESKÝCH ZNĚLEK«

od Josefa Václava Sládka:

  Co vzal nám kdo, co zašlapal nám v bláto,
  co jedny lkáním, druhé plní studem,
  to žalozpěvy už si nevyhudem:
  kdo muž, si vezme zas, co bylo vzato!

  V nás jako v jiných žití vrchovato,
  nač zbaběle lkát stále nad osudem --
  ten dává všem, jen co si vydobudem:
  žebráku hůl a kovkopovi zlato.

  Což nemáme svých polí rodnou půdu,
  nemáme ruce, mozky jako jiní,
  železo na pluhy i na oruží? --
  A stále vrávoráme jako v bludu
  pěst líbajíce, která křivdu činí --
  »Jsme otroci,« se křičí; -- kde jsou muži?

Sotva dozněla tato palčivá výzva, třídou se rozlehl burácivý
potlesk. Inspektor se zvedl. Šel k Slávkovi, pohladil ho po vlasech
a řekl: »To byla moc pěkná báseň. I ta první.«

Po jeho odchodu se třída rozhlaholila:

»Tož to byly básně!«

»Jako by byly psány dnes!«

»Takové jsme si měli vybrat všichni!«

Učitel je měl co krotit.

O přestávce se nahrnuli k oběma chlapcům, kteří právě mlčky, pouhým
stiskem ruky, uzavřeli pevné přátelství.




2. V boji proti udavačům


Mračna kobylek táhla Beskydami.

Ne, to nebyly kobylky. To německá vojska se valila k severovýchodu
po všech cestách. Od rána do noci tudy projížděla auta s vojskem i
střelivem, tanky, děla, motocykly, povozy, cyklisté. Od rána do
noci se tudy plazily nepřehledné kolony pěšáků.

Den za dnem proudila tato záplava.

»Kam jedou?«

»Na Polsko,« odpovídali zkušenější.

»Vždyť je mír!«

»Ale nebude. Však je známe.«

Prvního září 1939 uhodilo. Rozhlas oznámil s břesknými fanfárami,
že německá armáda překročila polské hranice.

Pan Čermák přišel k obědu těžce zamyšlen.

Rozhlédl se po dětech, pohladil Olinku po vlasech a řekl vážně:
»Tak, děti, teď jde o všechno.«

»O co, tatínku?« nechápala Olinka. I Jenda se Slávkem a maminka se
na něho podívali s nevyslovenou otázkou.

»To máš tak, Olinko... Nedávno jsi byla se mnou u údolní přehrady
na Bystřičkách -- vzpomínáš?«

»Ano! Tam je vody skoro jako v moři!«

»A teď si představ, že by čtrnáct dní lilo jako z konve. Voda by
stoupala a stoupala, až by jí bylo třeba třikrát tolik, než je jí
tam dnes.«

»To by bylo hrozné!« lekala se té představy Olinka.

»A kdyby se ochranná hráz najednou prolomila --«

»To by zaplavilo celé údolí!«

»Ano. Strašné moře kalné vody by se valilo jako zkáza. Rvalo by
stromy, bořilo chalupy, hubilo dobytek i lidské životy -- a nebylo
by síly, která by dovedla tomu zabránit, která by dovedla proudy
vod zadržet. Z lidí v údolí by se zachránil jenom ten, kdo by včas
uprchl.«

»A dnes se ta přehrada prolomila?«

»To ne, ty děcko!« usmál se otec a zase ji něžně pohladil.

»Tak proč jsi řekl, že dnes jde o všechno?«

»Dnes se prolomila jiná hráz, děti. Hráz míru. Válka se valí světem
jako ničivá smršť. Běda krajům, kterými se přežene její drtivý
válec. Miliony lidí zůstanou na bojištích. Tisíce zahynou při
bombardování. Vesnice a města budou ležet v troskách. Úroda bude
zničena. Některé státy zaniknou.«

»Tatínku, a co ty si myslíš: kdo vyhraje tuto válku?« otázal se
Slávek.

»Němci to jistě nebudou,« řekl rozhodně otec. »Ale bude to těžký a
dlouhý boj.«

»Prosím tě, tatínku --!« zakročovala matka. »A ne, abyste o tom
mluvili někde na ulici! Tatínka by nám hned zavřeli!« připomínala
dětem důrazně.

»Však dnes už zatkli mnoho českých lidí,« řekl otec. »Lékaře,
dělníky, novináře, úředníky, učitele, kněze -- ze všech míst jsou
hlášena četná zatčení.«

»A proč je zatkli?« matka rázem zapomněla, že chtěla být před dětmi
opatrná.

»Zatčení mají Němcům sloužit jako rukojmí. Nevěří nám. Kdyby se
národ něčeho dopustil, rukojmí budou zastřeleni.«

»To je hrůza!« zašeptala matka.

Obědvali téměř beze slova. Jako by i ta malá chaloupka v Dolině
cítila, že od dnešního dne jde opravdu o všechno: o bytí nebo zánik
českého národa.

O dva dny později -- byla neděle třetího září -- se vrátil otec z
vesnice zářící, usměvavý.

»Maminko!« hlásil už na zápraží. »Je to s námi dobré!«

»Co se stalo?«

»Anglie a Francie vypověděly Německu válku!«

»Pán Bůh zaplať,« oddychla si matka a oči se jí zarosily pohnutím.

Další události sledoval Slávek jednak z rozhlasu, jednak ze zpráv
četných zákazníků u mistra Kadlčáka, kde se učil strojním
zámečníkem. Vstoupil do učení hned po ukončení školního roku. Už
dávno se těšil na to řemeslo, protože ho stroje zajímaly od raného
dětství.

Zákazníci znali mistra Kadlčáka jako spolehlivého Čecha, proto se
před ním nijak netajili se svými nadějemi a obavami.

»Chyba lávky, že neprší,« pokyvoval hlavou soused Vítek.

»Proč?« nechápal jiný návštěvník.

Protože déšť by zpomalil postup německých armád, které jsou
motorisovány. Dá-li se do dešťů, polské cesty se změní v moře
bláta. Byl jsem tam ve světové válce, znám to. A tam, kde se jede
za pěkné pohody šedesátkou, jelo by se v dešti dvacítkou.«

»To máš pravdu.«

Na české tváře, které začátkem září rozkvetly tolika nadějemi,
ulehly zase popelavé stíny. Polsko bylo poraženo a jeho spojenci,
Angličané a Francouzi, mlčeli.

A jiný, temnější a hrozivější mrak se rozestřel nad českými zeměmi:
zatýkání pokračovalo. Objevily se první zprávy o hrůzách a mučení v
koncentračních táborech. Stačilo udání, přijelo gestapo a člověk
zmizel.

Ale nade vše, nade vše nejbolestnější byly zprávy, že mezi udavači
byli lidé českého původu. Jedni udávali z pomsty, druzí pro peníze.
A někteří si přáli, aby zvítězilo Německo...

Jednou se vrátil Slávek z práce unaven a rozrušen. Pracovali tehdy
více než jindy, protože do večera museli odvésti hotové výrobky. A
když skončili a chystali se domů, vrazil do dílny Pavel Kovář.

»Víte už?«

»Co se stalo?«

»Gestapo zatklo pana Barčáka!«

»Nepovídej...!« zarazil se mistr. Barčák byl obchodník a jeho dobrý
přítel. Často k němu zaskočil na pár slov, sdělit nejdůležitější
novinky. »A kdy se to stalo?«

»Teď, ani ne před čtvrt hodinou!«

»A proč ho zatkli?«

»Nikdo nic neví,« pokrčil rameny Pavel. »Mluví se o nějakém udání.«

»Za poslouchání cizího rozhlasu?« naléhal ještě mistr.

»Možná. Nevím,« řekl Pavel. »Ale teď už musím jít.«

»A kam jdeš?«

»Říci to dál. Skoro všichni posloucháme cizí rozhlas. Někteří to
pouštějí naplno. Tož je jdu varovat.«

»Nu, dobře,« řekl mistr. »Jsi hodný hoch.«

Na tento výjev myslil Slávek, když ležel v posteli. Byl zahanben.
Sám před sebou. Jaký to rozdíl mezi ním a Pavlem! On, Slávek, má
plnou duši nenávisti proti těm, kteří si s takovou zpupností říkají
»ochránci českého národa«. Má v duši nenávist, vzdor a pohrdání...

Ale čím jsou všechny city, které chováme v duši, proti skutečnému
činu? Čím je Slávkova nenávist proti Pavlově obchůzce po bezstarostných
občanech? Oč výše stojí Pavel než on! Možná, že svým činem zachrání
deset, dvacet lidí, kteří by byli ještě téhož večera zatčeni a
odvlečeni do koncentračního tábora. Možná, že zachrání jen jednoho
člověka. Ale oč je to více než planá nenávist!

Neklidně sebou házel s boku na bok.

»Bolí tě něco, Slávku?« zeptala se matka, jíž neušel jeho neklid.

»Ne, maminko. Dnes jsme jen trochu víc pracovali.«

Přesto mu položila ruku na hlavu.

»Horký nejsi,« řekla s ulehčením. »Vyspíš se a do rána bude zase
dobře. Dobrou noc!«

»Dobrou noc maminko!«

Matka odešla do kuchyně. Připravovala ještě večeři pro tatínka,
který se zdržel na poště déle než jindy.

Co chvíli přistoupila ke dveřím pokoje a naslouchala, leží-li už
Slávek tiše.

Posléze otevřela dveře a zašeptala:

»Slávku, spíš?«

Neozval se. Co bude matku znepokojovat svými neradostnými
myšlenkami!

Ať si myslí, že už je všechno v pořádku...

Maminka chvíli naslouchala. Když slyšela pravidelné oddychování,
tiše zavřela. Klika cvakla, ale nezapadla. Dveře zůstaly jen
přivřeny.

Za chvíli se ozvaly u chalupy kvapné kroky.

Tatínek! -- pomyslil si Slávek.

Byl to on.

»Děti už spí?« otázal se tiše, když vešel do kuchyně.

»Ano. A co je --?«

»Nejvyšší čas, že jsem doběhl! Už to půjde!«

Zapjal radio.

»Vidíš, dnes jsem si na to ani nevzpomněla. Jen aby nebyly poruchy!«
obávala se matka. »A zeslab to, ať nevzbudíš děti!«

»Copak děti! Ty by to měly vlastně také slyšet...«

»Aby to někde řekly, vid?«

»Však to je to! Ale Slávek je už rozumný, jistě by nic nevyžvatlal.
Ten kluk mi dnes udělal radost!«

»Čím?«

»Jeho bývalý učitel mě zastavil a velice si ho chválil. Na konci
školního roku prý přednášeli básně podle vlastního výběru a náš
Slávek si zvolil vlastenecké verše od Josefa Václava Sládka, takové
vzdorné a odbojné...«

»Nepovídej!«

»A byl tam i školní inspektor a velice byl spokojen...«

»_Volá Londýn!_« ozvalo se z rozhlasu.

»Zeslab to!« znovu připomněla matka.

Otec pootočil knoflíkem. A již hlasatel oznamoval:

»_Promluví president Československé republiky doktor Edvard Beneš!_«

»Mamko, slyšíš?« zvolal otec vzrušeně. »Promluví pan president!«

Slávek vyskočil z postele. Přikrčil se ke dveřím pokoje a ani
nedýchal. Kéž by zaslechl aspoň něco!

Všem třem poslouchajícím -- otci, matce a schovanému synovi -- zabušila
srdce prudčeji. Po dlouhé době uslyší zas ten milý hlas, který k nim
tak často hovořil v pohnutých dobách! Co jim asi poví dnes?

A již zaslechli první slova:

»Drahý lide československý! Češi a Slováci!

Přišla doba, kdy o osudu lidí, národů a států rozhodují činy.
Historie není tvořena slovy, nýbrž činy, které mluví nejvýrazněji
za všecky ideje a city národa.

Šílený barbarism nacistického Německa v Československu, v Polsku a
i uvnitř německého státu nasvědčuje tomu, že dnešní německý režim a
jeho vůdcové jsou si plně vědomi svého blízkého konce, a proto se
mstí, bijí napravo a nalevo a zuří bez rozmyslu doma, i proti
ostatní Evropě. Tato osudová doba je i naší dobou a záleží na nás,
abychom dokázali před celým světem, že jsme připraveni a odhodláni
přispěti všemi silami a prostředky k porážce největšího nepřítele
lidstva a kultury.

Národe československý!

Vzpomeň nejslavnějších činů své historie, kdy často malé hloučky
chatrně ozbrojeného lidu českého potíraly s největším úspěchem cizí
vetřelce na svaté půdě naší vlasti a dorážely jejich zbytky v
pohraničí, které nám bylo před rokem dočasně obsazeno. Celý svět
povstává a povstane, aby svými životy bránil i svobodu tvoji. Dnes
je jisté, že se Československo vrátí do svých původních
tisíciletých hranic, a proto musíš i ty, československý lide, býti
mezi prvními a nejstatečnějšími v boji.

Zděděná půda tvých předků, jejich staletý boj o její záchranu a
bezměrná utrpení dnešní žádají od tebe, aby ses hned a stále všemi
silami a prostředky bránil proti cizím vetřelcům, rozlezlým v tvém
vlastním domě. Bráníš svoje a budoucí, a proto ti musí být první
povinností v tomto boji vytrvat a nepovolit. Svými činy bráníš svůj
život a životy svých dětí, neboť jim dáváš a zajišťuješ svobodnou
budoucnost. Jsme dnes všichni povinni obětovat i svůj život své
vlasti a své cti.

Uvědom si, že tvůj násilnický nepřítel v cizím prostředí proti
jednotě tvé síly, proti tvé houževnatosti a odhodlanosti nenalezne
nakonec ani dostatek mravní síly, ani materiálních prostředků, aby
se ti ubránil. Tvoje pevnost a rozhodnost zabrání porobení a
konečnému vyhubení československého lidu, jež bylo jedním z plánů
dnešního násilnického nacismu.

Dnes se už tomuto násilnickému režimu neustupuje. Ve Francii,
Anglii a jiných spojeneckých státech stojí miliony mužů a miliony
tun materiálu připraveno, aby byla vedena rozhodující rána proti
světovému nebezpečí z Německa. Celý kulturní svět je v pohybu, aby
zničil navždy toto nebezpečí.

Tvoje místo, československý občane, musí být proto dnes v řadách
nejpřednějších. Celý svět se dívá s uznáním na tvůj odhodlaný odpor
a čeká, že denně a stále budeš zadávati nové těžké rány svému
odpůrci. Nesmí být žádné překážky pro tebe, nepovoluj, vytrvej,
pamatuj, že svoboda se rodí vždycky jen ve stálém, denním,
neústupném a často krvavém boji.

V celé zemi, od poslední vesnice až k Praze, v každé dílně, v
každém podniku, všude, kde stojíte, provádějte důsledně a stále
tento boj. Nesmí být místa v celé naší československé zemi, které
by neosvědčovalo vaše svaté odhodlání přinést každou oběť vlasti.
Československá vojska v zahraničí znovu nastupují po boku
spojeneckých armád, aby přinesla největší oběti krve. Jako my
zdvíháme v zahraničí československou vlajku, drž pevně i ty,
československý národe, náš národní a státní prapor ve znamení
našeho nového odboje!

V tomto okamžiku stojíte i vy v otevřeném boji s německým nacismem,
jemuž jsme my v zahraničí vyhlásili válku jménem československého
národa. Nebudete a nejste osamoceni. A válka nepřestane, dokud
tento režim nepadne a dokud odpůrce nebude poražen na hlavu.
Spojenecká letadla se často objeví nad vašimi městy, aby vám
přinesla povzbuzení a podporu.

Slibme si tudíž, že od dnešního okamžiku stojíme všichni důsledně a
nekompromisně ve stálém denním boji proti zločinnému režimu a
nepříteli, který zhanobil naše posvátné Hradčany a který za to bude
těžce pykat! _Tož všichni společně do boje za svobodné
Československo ve svobodné Evropě!_«

»Krásně to pověděl!« řekla matka dojatě.

»Tedy -- do boje...,« prohodil zamyšleně otec. »Nu, trochu jsme se
už do toho dali, pane presidente. Podívej se, mamko, kolik toho
dnes nesu!« Nějaký balíček dopadl na stůl.

Slávek zahlédl malou skulinou ve dveřích, že jsou to dopisy.

»Zrádců tedy přibývá,« poznamenala matka.

»Vypadá to, jako by se s nimi po porážce Polska roztrhl pytel.«

»To už si myslí, že Německo má vyhráno?«

»Jsou to šílenci. Kopou současně dva hroby: jeden pro ty, které
udají, druhý pro sebe.«

»Ano. Až zvítězíme...«

»-- budeme neúprosní,« doplnil ji otec. »Musíme být neúprosní,
protože spravedlnost nezná slitování.«

Zatím co matka dávala na stůl večeři, otec opatrně rozlepoval jeden
z dopisů.

»Počkej s tím chvíli,« vyzvala ho. »Nejdříve povečeř, pak ti
pomohu.«

Vůně pečených bramborů vnikla do pokoje. Slávek, skrčený stále u
dveří, stál jako očarován. Začínal tušit, co se děje v jeho rodném
domku. Vlna radosti a pýchy mu zaplavila hruď.

»Tak jak to vlastně děláte?« otázala se matka, když otec dovečeřel:
»Vždycky přijdeš až pozdě večer, hned se dáš do práce, ráno zase
časně odejdeš -- takže já tomu nevím začátku ani konce.«

Slávek se přitiskl až k samé skulině, aby mu neušlo ani slovo. Však
to, co slyšel, stálo za to!

Na poštovním úřadě ve Vsetíně byl zaměstnán Čermákův kamarád Hájek
z Jablůnky. Byl rovněž legionářem. Oba mužové se rozhodli hned po
patnáctém březnu, že budou podle svých sil a možností pracovat pro
svržení německé nadvlády. Nevěděli hned, kde začít. Když se však ve
Vsetíně usadilo gestapo a ničemní lidé začali posílat svá udání,
bylo jim jasno, v čem bude záležet jejich práce.

Při třídění pošty si Hájek pozorně všímal dopisů, které byly
adresovány gestapu. O kterých se domníval, že by mohly obsahovat
udání, ty odkládal stranou. Pečlivě je zabalil a schoval do
aktovky. Protože ve svém domku měl podnájemníka, kterému nevěřil,
jezdil s dopisy do Hošťálkové za Čermákem. Ten dopisy doma
rozlepil, přečetl, udání spálil a nezávadné opět opatrně zalepil.
Ráno je pak zavezl na kole k Jablůnce, kde na něho už Hájek čekal.
Byly dny, kdy nebylo ani jednoho dopisu. Někdy však jezdil Hájek do
Hošťálkové i několik dní za sebou. A mezi přivezenými dopisy se
vyskytlo skoro po každé nějaké udání.

»A nebojíte se, že udavači budou po tom pátrat?« divila se matka.

»Ne. Zrádci bývají zbabělí. Když takový udavač odešle svůj dopis a
gestapo neprovede žádný zákrok -- protože dopis nebyl
doručen -- nemá už zpravidla dosti odvahy, aby své udání opakoval.
Bojí se, že by na sebe mohl uvrhnout hněv obávané tajné policie.«

V kuchyni zavládlo ticho, rušené jen šelestem papírů. Pojednou otec
zvolal:

»Zase jeden!«

»Co píše?«

»Podávám tímto udání na Františka Lízala, rolníka v Hrabové.
Jmenovaný zaujímá nepřátelský postoj k Německu a pravidelně
poslouchá cizí rozhlas. Rozšiřuje lživé zprávy zahraniční
propagandy a otevřeně prohlašuje, že Německo válku prohraje. Martin
Slavický.«

»Co tomu říkáš?« zeptal se otec, když dočetl.

»Hanebné!« vybuchla matka. »Takoví by měli být všichni popraveni!«

»A také budou. Máme přesné seznamy všech okolních udavačů.«

A zase ten šustot otvíraných a zalepovaných dopisů.

»Jen jedna věc mě trochu znepokojuje,« ozval se po chvíli otec.
»Mám obavy, že se stanu nápadným.«

»Proč?« lekla se matka. »Tuší již někdo --?«

»Bohudíky, tak daleko to ještě není. Ale zdá se mi, že mé ranní
jízdy do Jablůnky nezůstaly bez povšimnutí. Aspoň můj kolega Zajíc
se mě už dvakrát ptal, co tam jezdím dělat.«

»To je chyba. Kdyby se začalo po něčem pátrat, hned bys byl v
podezření.«

»Bylo by dobře, kdybych se mohl s někým střídat.«

»Tak tam zajedu občas já,« nabízela se matka. »Na kole jezdit
umím -- a ten ztracený čas, co na tom dnes záleží! Jsou důležitější
věci než umýt okna a udrhnout podlahu. Ostatně, já bych si to stejně
všechno zastala.«

»O to by nešlo, mamko,« bránil se otec. »Vím, že mohu na tebe ve
všem spolehnout. Ale tebe by si lidé všimli ještě dříve než mne!«

»Pak ovšem nevím, jak by se to dalo zařídit.«

Chvíli mlčeli.

»A střídat se s některým tvým kolegou -- to bys nechtěl? Nedůvěřuješ
jim?«

»Věřím jim úplně. Ale nechci do toho zatahovat více lidí... Nu, co
naděláme. Teď už budou tmavá rána, snad to nebude tak nápadné.«

»Škoda. Ráda bych ti pomohla.«

Vtom se otevřely dveře od pokoje. Na prahu stál Slávek. Bledý
rozrušením dnešního večera. Celý proměněný tvrdým odhodláním.

»Tatínku, budu tam jezdit já!« řekl nějak chraptivě, ale rozhodně.

Rodiče, překvapení a polekaní, vyskočili.

»Slávečku, co je s tebou?« vyhrkla matka, která se v první chvíli
lekla, že se tu hoch objevil v horečce.

»Proč nespíš?« zeptal se přísně otec.

Ale Slávek byl už u něho.

»Tatínku, slyšel jsem všechno. Projev pana presidenta i to, co jste
si tu povídali.«

»Tak ... a to se nestydíš -- tak za dveřmi, jako zloděj, jako
nějaký...«

»Tatínku, nezlob se, ale já jsem měl velikou radost...«

»Z čeho?«

»Že bojujete proti Němcům!«

Otec si vzpomněl na učitelova slova. Náhle zjihl.

»Ty kluku jeden...! Nestůj tu jako košiláč a raději nám řekni, co
vlastně chceš?«

»Budu jezdívat do Jablůnky místo tebe.«

»A co řekne mistr?«

»Do sedmi budu zpátky!«

»Hm ... a kdyby tě někdo cestou prohlížel?«

»Však průkazku mám.«

»Ano, ale dopisy?«

»To bych si už nějakou skrýš vynalezl -- dvojité dno v aktovce nebo
něco takového.«

Otec byl s jeho odpovědmi zřejmě spokojen.

»A dovedl bys mlčet?«

»Tati!«

»No nic, chlapče, to já jen tak ... to víš, jde o krk.«

»Však já vím, tatínku. Tož mohu?

Otec se zadíval na matku.

Byla vážná, zamlklá.

»Co tomu říkáš, mamko?«

»Tys to dobře řekl: jde o krk. Konečně ... kdyby se to prozradilo,
jsme v tom stejně celá rodina. A budete-li se střídat, bude to
jistě méně nápadné. Ostatně, jednou týdně to povezu já. Toho si
nikdo ani nevšimne, protože každou sobotu jedu tak jako tak do
Vsetína.«

»Ty jsi hodná, maminko! Tož co, tati, mohu?«

»Co s tebou nadělám,« řekl otec a v jeho hlase leželo něco jako
hrdost. »Ale teď jdi už spat!«

»A to ne! Já vám pomohu.«

»To se musí umět, chlapče! Ani ta nejpřísnější kontrola nesmí
poznat, že byl dopis otvírán!«

»Však mi to ukážeš a já už to svedu.«

Nebylo ještě ani jedenáct hodin, když skončili. Udavačský dopis
spálili a popel rozmělnili na padrť. Nezávadné pečlivě složili do
kusu nepromokavé látky. Otec vytáhl z podlahy pohyblivé prkno a
balíček tam zasunul.

»Zítra tedy pojedu ještě já, abych to mohl v Jablůnce zařídit,«
končil své pokyny otec. »A pak, pak se budeme střídat,
ty -- kluku!«

Slávek byl velmi rozrušen. A přece usínal snadno. Hřálo ho vědomí,
že už ne jenom Pavel Kovářů, ale i on!

Čin!

Ne jenom tiché nadávky, tiché kletby, tichý vzdor, tichou
nenávist -- ale čin, čin, čin!

I pan president žádá činy! -- -- --

Když jel s balíčkem dopisů po prvé, byl úplně klidný. Byl si dobře
vědom toho, co podniká. I toho, co by se stalo, kdyby byl dopaden.
Věděl, že musí být opatrný a co nejméně nápadný. Choval se proto
přesně tak, jako by jel k mistru Kadlčákovi.

Sotva přejel most za Ratiboří, spatřil před sebou listonoše. Šel
pěšky, kolo si vezl.

»Jsi Slávek Čermák?« zeptal se, když ho Slávek míjel.

»Ano.«

»Půjč mi pumpu! Uchází mi duše.«

Slávek seskočil.

»Já jsem Hájek. Dej to do mé aktovky!«

Zatím co listonoš pumpoval kolo, které toho ve skutečnosti vůbec
nevyžadovalo, Slávek vsunul balíček s dopisy do jeho aktovky.

»Děkuji ti za půjčení,« řekl Hájek po chvíli. »A kam ty sis vyjel
tak po ránu?«

»Jenom tak. Trochu se projet,« usmál se Slávek.

Rozloučili se.

Listonoš nasedl a jel ke Vsetínu.

Slávek obrátil kolo a jel zpět k Hošťálkové.

Nemohl se vzpamatovat. Jak to bylo všechno jednoduché! Jak přirozené
a všední!

A přece to byl čin.

A velký čin!

Neboť téměř každá ta jízda zachraňovala člověka.




3. Plameny vzpoury


Slávek pracoval se svými rodiči již několik týdnů. Za celou tu dobu
se nepřihodilo nic, co by ohrozilo jejich činnost.

Jednou -- bylo to koncem listopadu -- lilo jako z konve. Otec se
vrátil pozdě večer s objemným balíčkem.

»Dnes to bude jistě až do půlnoci,« řekl unaveně.

»Nevadí, tatínku,« utěšoval ho Slávek. »Já mám takovou chuť do práce,
že nám to jenom poletí.«

Zatím co otec večeřel, Slávek s matkou rozlepovali. Za chvilku bylo
na stole několik otevřených dopisů.

»To bude zase nových zrádců!« povzdychl si otec, když přečetl první
dopis s udáním. »Že se ti lidé --«

Vtom někdo zabušil na dveře.

Všichni na sebe zděšeně pohlédli.

»Gestapo!« zvolala tlumeně matka. I v tmavém světle petrolejové
lampy bylo vidět, jak je bledá.

»Slávku, vem si knížku a čti!« rozkázal tiše otec. »Ty, maminko,
chystej na podpálení na ráno.«

Sám několika rychlými pohyby sbalil dopisy a zastrčil je do skrýše.

Bouchání se ozvalo znovu. Bylo již ráznější, netrpělivější.

Otec se přesvědčil ještě jedním pohledem, je-li všechno uklizeno.
Pak šel otevřít.

Jeho krok byl klidný, odměřený, vyrovnaný.

Rázným trhnutím otevřel dveře. Slabý proud světla dopadl na tvář
pozdního návštěvníka.

Nebylo to obávané gestapo. Stál tam mladý, asi pětadvacetiletý muž.
Byl zabalen do stanového plátna, které bylo už zcela promoklé. Jak
se pohnul, v jeho vysokých botách zašplouchala voda.

»Přejete si něco?« zeptal se otec studeným hlasem.

»Mohl bych u vás přespat?«

»Kam jdete?«

»Ještě daleko,« odpověděl vyhýbavě neznámý. »Dnes bych tam nedošel.«

»No, pojďte dovnitř!«

Teprve v kuchyni viděli, jak je příchozí mokrý. Ruce měl promodralé.

»Že se vám chtělo do takového nečasu,« vrtěla hlavou matka.

»Mamko, zatop tu!« řekl otec.

»Já zatopím!« nabízel se ochotně Slávek.

»Měl byste se trochu převléci. Máte něco u sebe?« pohlédla matka na
cizincův batoh.

»Mám,« odpověděl návštěvník a chtěl rozvázat motouz. Ale zkřehlé
prsty byly neohebné.

Slávek mu pomohl. Vytáhl z batohu balík prádla. Bylo tak mokré, že
se mohlo ždímat.

»Mohl bych si to dát usušit?« zeptal se host.

»Trvalo by to příliš dlouho. Zatím byste nastydl. Maminko, dones
nějakou košili a spodky!«

Této výzvy nebylo ani třeba, protože matka již přinášela suché
prádlo, šaty i domácí papuče. Oheň v kamnech vesele zapraskal.

»Převlecte se! My zatím odejdeme do ložnice,« řekl otec.

»Jste příliš hodní. Ale zdá se, že mi opravdu nezbývá nic jiného.«

Rodina odešla.

»Tati, co bude s našimi dopisy?« staral se Slávek.

»Až host usne, přenesu je z kuchyně sem a doděláme to.«

»Není to nějaký vyzvědač?« zašeptala matka.

»Nevím. Člověk nesmí věřit nikomu. Ale tento vypadá poctivě.«

Za chvíli se ozvalo z kuchyně veselé zvolání: »Hotovo!«

Mladý muž stál u sporáku a mnul si ruce. Do jeho bledé tváře proudila
pomalu červeň.

»Nezlobte se, že jsem vás přepadl tak pozdě v noci,« omlouval se
při večeři, kterou mu narychlo připravila paní Čermáková. »Chtěl
jsem ještě dnes dorazit do Vsetína, ale v tom lijáku je to opravdu
těžké. Mám za sebou dlouhý pochod...«

Ostatní mlčeli.

»Jdu totiž na Slovensko,« začal zase po chvíli. »Chci se dostat k
našim...«

»Máte tam příbuzné?«

»Ale ne,« usmál se. »Myslím totiž ... k naší československé armádě!«

»Na Slovensko? A jak dále?« zeptal se pan Čermák.

»Pak do Maďarska, do Jugoslavie...«

Teprve nyní zmizel chlad z řeči pana Čermáka. Při zmínce o
československé armádě se v něm ozvala stará legionářská krev. Dal
se s hostem do hovoru.

Pozdní návštěvník se jmenoval Semela. Byl posluchačem práv na
Masarykově universitě v Brně. Když vypukla válka, chtěl se dostat
do Polska se dvěma kamarády. Opatřili si nejnutnější potřeby a
počátkem září se vydali na cestu. Daleko však nedojeli. Před Kyjovem
je zastihla vojenská vlaková kontrola. Když se Semelův přítel
legitimoval, vypadla mu padělaná legitimace.

Kontrola to zpozorovala. Hned byli všichni tři zadrženi a vráceni
do Brna. Semelovi a druhému příteli se podařilo v nestřeženém
okamžiku vyhodit z vlaku nebezpečné doklady, které měli již také
připraveny pro pobyt na Slovensku. To je zachránilo. Když se jim
nemohl dokázat žádný nepřátelský úmysl, byli propuštěni na svobodu.
Jejich kamarád ovšem zůstal ve vězení.

»Když byly po nešťastném 17. listopadu zavřeny vysoké školy,« končil
své vypravování Semela, »rozhodl jsem se, že se pokusím o útěk do
ciziny ještě jednou. Protože v Polsku nás již není třeba, jdu na
Slovensko a dále, jak už jsem vám řekl. Tentokrát jsem sám, neboť
i mého druhého přítele zatím zatkli. Cestuji většinou pěšky.
Vyhledávám hory a samoty...«

»Jen ať se vám to všechno podaří,« pokyvoval hlavou pan Čermák.

»Věřím v to,« řekl Semela pevně.

Zatím paní Čermáková rozvěsila po kamnech mokré prádlo a šaty.
Brzy potom šel host spat.

Pan Čermák přenesl dopisy ze skrýše do ložnice. Tam pokračovali
v nedokončené práci.

»Ale polekali jsme se,« pronesla šeptem matka.

»Aspoň vidíme, že opravdu musíme být připraveni na všechno,« řekl otec.

Ráno se Semela převlekl do svého prádla, posnídal, poděkoval za
pohoštění a vydal se na další cestu. Déšť zatím ustal.

Jeho návštěva byla první toho druhu, ale pak přicházeli k Čermákům
další a další uprchlíci. Byli to lidé, kteří unikali ze spárů
německé nadvlády do ciziny, aby tam bojovali v československé armádě.

Někteří se zdrželi v Dolině den, dva, jiní i několik dní. Několikrát
se stalo, že týž den jich přišlo i několik. Nebylo divu. Čermákova
chaloupka, stulená pod samým úpatím horského hřebene, lákala svou
samotou, tichem a nenápadností.

Když se jich sešlo několik, pan Čermák je přidělil -- jak tomu
říkal -- svým příbuzným a známým. Jednoho zavedl k Šebestům, druhého
k strážmistru Bartoňovi, třetího k Nevrlům. Bylo-li jich ještě
více, přidělil je Otáhalům, Janouškům, Spěchalům, vdově Čechové
nebo Kovářům.

Činnost těchto lidí se brzy neomezovala jen na poskytování pomoci
uprchlíkům. Roznášeli letáky, to měli na starosti hlavně Slávek s
Pavlem, které dostávali ze Vsetína a jiných míst. Šířili zprávy ze
zahraničního rozhlasu a přechovávali zbraně, třebaže věděli, co je
čeká, kdyby byli prozrazeni.

A zatím germánský nenasytný dráp uchvacoval jednu evropskou zemi za
druhou. Sáhl po Dánsku a Norsku, zaťal se do Holandska, Belgie,
Lucemburska a Francie, vsypal déšť pum na Anglii, rozdrásal Jugoslavii
a Řecko, podmanil si Maďarsko, Bulharsko a Rumunsko, uhodil na Rusko.

Téměř celá Evropa potemněla hákovými kříži.

Udusila tato vítězství touhu po svobodě v ujařmených národech?
Naopak! Řady bojovníků za svobodu houstly, rostly Němcům přímo pod
rukama. Lid se stal tvrdým a odhodlaným. Když boj, tak boj! Ale
poslední rána nebude vypálena z germánského děla.

V to věřili ve všech zdeptaných zemích. V to věřili i v Čechách a
na Moravě.

Nic nepomáhala strašná hrůzovláda. Plameny vzpoury nemohly udusit
ani koncentrační tábory, bití, mučení a plynové komory. Za jednoho
zavřeného a umučeného povstali dva noví mstitelé. Sabotovali německá
nařízení, nedodržovali předpisy. Vnášeli zmatek do nepřátelských úřadů.

Sabotovalo se všude. Nejmenší studenti si vylévali zlost aspoň
hanlivými říkankami a posměšnými nápisy na führera. Dělníci
zpomalovali práci a ničili stroje. Železničáři rušili dopravu.
Mlynáři prodávali lidem na černo mouku a dovolovali semlíti třeba
dvakrát tolik, než na kolik znělo úřední povolení. Rolníci neodváděli
předepsaná množství.

Sabotáž, sabotáž, sabotáž.

Sabotovalo se všude. Ve školách měla být mládež vedena k říšské
myšlence. Při nařízených oslavách ředitelé škol četli žákům suchým
a vyprahlým hlasem listinu, kterou jim úřady pro jistotu dodaly samy.
Mládež se při tom bavila -- zvláště při rozhlasových projevech -- nebo
se docela nepokrytě vysmívala.

Sabotovalo se všude. Jel tatík na kole s těžkým kufrem. Doby byly zlé,
příděly nestačily, shánělo se všechno: mouka, sádlo, vejce. Před
vjezdem do města stál strážník.

»Stát!«

Polekaný muž se již v duchu loučil s drahocenným obsahem kufru.

»Co tam vezete?« ptal se přísně strážmistr.

»Nu, to víte, trochu mouky a nějaký omastek...«

»Tak objeďte město a ztraťte se!«

»Ale kudy, pane strážmistře?«

»Člověče, tož já vám mám ještě ukazovat cestu? Tak podívejte se:
pojedete tuhle okolo Moravy, tam vzadu je most přes řeku, přejedete
po něm, pak ještě kus po louce a budete za městem ... ale dělejte,
ať vás nechytnou! Ve městě je německá hospodářská kontrola, zastavuje
každého, prohlíží i aktovky, zadržuje lidi...«

Sabotovalo se všude. I v samé vládě, jejíž ministerský předseda Eliáš
dlouho mátl nejvyšší německé úřady.

Sabotáž, sabotáž, sabotáž...

Němci usoudili, že tak to dále nepůjde. Nemá-li se jim nadvláda v
českých zemích rozplynout jako mýdlová bublina, musí zakročit ostřeji.

Musí ukázat ještě tvrdší a krutější pěst.

A kdo z nich by to dovedl lépe než vedoucí státní policie Heydrich?

Sotva se objevil v Čechách, bylo vyhlášeno stanné právo. Stovky
českých lidí byly popraveny, tisíce zatčeny. Krev mučedníků tekla
v Brně, v Praze, Terezíně, v Dachau, v Buchenwaldu, v Mauthausenu,
v Oranienburku, v Osvětimi a bůhvíjak se všechny ty mučírny nazývaly.

Dva hlavní původci těchto pohrom v naší vlasti -- Heydrich a
Frank -- si mnuli spokojeně ruce. Srazili ten paličatý národ k
zemi! Zdrtili ty vzdorovité a nenapravitelné lebky! Hle, Češi jsou
již jako krotcí beránci! Plameny vzpoury, které až dosud výhružně
vyšlehovaly, jsou uhašeny. Všude je pořádek. Všude je klid. Všude je
ticho.

Uhasly opravdu plameny odboje?

Jak málo znali český národ! Jak málo znali jeho neuhasitelnou touhu
po svobodě!

Kdo si všiml toho osamělého letadla, které v prosincové noci roku
1941 zakroužilo nad Čechami? Kdo zpozoroval odvážné mladé hochy,
kteří seskočili v blízkosti Prahy, aby splnili úkol nejtěžší?

Snad, snad je někdo spatřil. Ale najisto unikli pozornosti německých
tyranů, zpitých vítězstvím nad Evropou.

Byli nenápadní a znali dobře svůj úkol a cíl. Pražané jim podali
přesné zprávy o Heydrichovi.

A 27. května roku 1942 stihl Heydricha zasloužený trest.

Byla to těžká rána pro celé Německo. Kdo jim teď uvěří, že v Čechách
a na Moravě je všechno v nejlepším pořádku? Že Češi jsou spokojeni
s německou ochranou?

Němce zachvátil bezmocný vztek. Děsivá smršť se rozpoutala nad
Čechami a Moravou. Tisíce klesly pod katovou rukou. Plameny Lidic
vyšlehly až do nebes.

A národ? Byl pevný jako skála. Nedovedlo jej zkrušit ani německé
běsnění, ani nepodlehl hrabivému mamonu, když Frank vypsal
desítimilionovou odměnu na dopadení pachatelů atentátu.

A poslední odpověď hrdinů, kteří provedli smělý čin, byla právě tak
statečná jako atentát sám. Když byli po třech týdnech usilovného
hledání vypátráni v kryptě pravoslavného kostela, bránili se jako
lvi. Pálili ze svého úkrytu na útočníky tak mistrně, že se k nim
žádný nemohl přiblížit. Nakonec bylo proti nim použito stříkaček,
které chrlily do podzemí proudy vod. Hladina stoupala, ale odvážlivci
stříleli dále. Už jim sahala po pás, po hruď. Už bylo vody až po
krk. Každý měl v pistoli jediný náboj.

Vzdají se?

Výstřely v podzemní kryptě zaduněly v odpověď. Stateční vojáci
republiky zvolili dobrovolnou smrt.

A domnívali-li se Němci po provedení všech násilností, že tentokrát
je český národ už opravdu umlčen, zase se mýlili.

Měli se jenom zaposlouchat do vzrušeného tepu českých srdcí. Měli
nahlédnout do českých rodin. Měli vyslechnout hovory dělníků o
přestávkách mezi prací. Měli jít do vlaků a pozorovat cestující.
Všude by viděli totéž: nezlomeného ducha, víru ve spravedlnost a
odplatu.

A měli si zajít na hošťálkovskou Dolinu.

Mnoho se tam změnilo za ta tři léta. Manželé Čermákovi zestárli
nejméně o deset let. Slávek byl už tovaryšem, v červenci dostal
výuční list. Jenda pracoval ve Zlíně. A jedenáctiletá Olinka se
stávala pravou rukou ustarané matky. Byla veselá, švitořivá, usměvavá.
Všichni ji měli rádi. Nikoho nezarmoutila. Celou Dolinou se často
rozléhaly její písničky, někdy skotačivé a jásavé, jindy táhlé,
vážné a smutné.

Celou tu dobu dělali Čermákovi všechno, co bylo v jejich silách.
Jízdy do Jablůnky už sice nebyly tak pravidelné, protože gestapo
něco větřilo.

Ale tím více podporovali uprchlíky, kterých přibývalo.

Valašské hory lákaly svou rozlehlostí. A jejich lid? Je z počátku
nedůvěřivý -- je těžko hned poznat a uvěřit, že nový člověk není
jen vyzvědačem gestapa. Ale jakmile tě prohlédnou, jakmile poznají,
že jsi opravdu štvanec, který potřebuje pomoci, jsi jejich člověk.
Snesou ti poslední skrovné zásoby, raději si sami utáhnou opasek,
než by tě nechali odejít o hladu. A budou tě chránit před slídivýma
očima německých vetřelců, kteří tuší, že zdejší hory jsou nebezpečné,
i když mlčí. Proto je procházejí křížem krážem se svými zlými psy,
pušky mají připraveny k výstřelu. Když zahlédnou mezi stromy postavu,
ženou se k ní. Uprchlík! »Stůj!« A před užaslým Němcem stojí prostý
valašský dřevorubec, klidně pozoruje vojáka, ne, nerozumí, nic
neviděl, nic neslyšel, vrtí hlavou a krčí rameny. Pak jeho sekera
zazvoní o tvrdý pařez -- ej, germáni, vy jednou poběžíte a tehdy
naše sekery nebudou mlátit už jen do těchto pařezů, věru že ne -- --

A uprchlík si zatím hoví v dřevorubcově chalupě, která je odtud
několik kroků. Že je malá jako dlaň a člověk by se v ní nemohl
ukrýt? A kdo se to usmívá zpod doškové střechy? Kdo je to ukryt
pod hromadou slámy? Kdo leží na dřevěné pryčně v mistrně maskovaném
sklepě pod »podsínkem«? Ej, vejdi do pasekářské chalupy a hledej tam
ukrytého člověka!

A je těch chalup, které tě přijmou jako svého syna! Zajdi si třeba
k Spěchalům. Starý Spěchal si tě přeměří pohledem, který ti až duši
rozřízne. Pak se dá do smíchu, poplácá tě po zádech, pojď, synku,
tady si odpočiň, Milada zatím něco ukuchtí, pojíš a vyspíš se ... a
zítra -- -jak? Hned zase dál? Nevadí, převedu tě přes horu, znám
tu každý chodníček a každý keř, se mnou nezabloudíš -- -- --

Nejsou-li u Spěchalů doma, dlouho se nerozmýšlej! Přeskoč kopeček,
trochu se zadýcháš, ale to nic, starý Spěchal má přes padesát a běhá
tu jako mladík, překročíš cestu a jsi v hospodě u Kubišů. Tam sice
spát nemůžeš, je to hned u cesty a žízniví Němci se tu často zastavují,
ale Kubišovi mají synka, dvanáctiletého Toníka, chlapce bystrého a
spolehlivého, který dovede mlčet jako ryba. Ten tě dovede úzkou
pěšinkou do Doliny a to už si zase jako doma.

A jdeš-li s druhé strany, zastav se na pasekách u Kovářů -- ale co
ti to budu všechno jmenovat. Zastav se v kterékoli pasekářské chalupě,
jež jsou roztroušeny okolo Hošťálkové, zastav se u Ratiboře, v
Jablůnce, u Bystřičky, na Čartáku, na Soláni, jdi k Radhošti,
Kněhyni a Lysé hoře, celé to Valašsko stojí v tvrdém a nesmiřitelném
boji, i když se dosud neblýská a hory se zdánlivě usmívají. Celé
to Valašsko ti podá pomocnou ruku a nedá, nedá ti zahynout.

Ty, cizinec, užaslý půjdeš tímto krajem, budeš míjet paseku za
pasekou, dědinu za dědinou, horu za horou, budeš se divit, kde se
tu vzalo tolik lásky, když příroda zde učí jen zápasit a bojovat.
Náhle si vzpomeneš na slova známé básně »chaloupky české, buďte
požehnány!« -- a nedá ti to, aby sis ten verš neupravil po svém:
»Valašské chaloupky, buďte požehnány!«

Sta a sta uprchlíků prošlo tak valašskými horami. Prchali přede
vším možným: před vyšetřováním, před zatčením, před nucenou prací
v Německu, před koncentračními tábory.

Utíkal tudy i zednický mistr Kolísko. Byl až odněkud z Čech a podařilo
se mu uprchnout z koncentračního tábora.

Jednoho večera nesměle zaťukal na okno u Čermáků. Otevřeli mu.

»Jsem pronásledován,« řekl jim. »Mohl bych se tu zdržet delší dobu?«

»Ale ovšem,« odpověděl s naprostou samozřejmostí pan Čermák. »Musíte
však být opatrný a přes den se raději neukazovat.«

»Děkuji vám. To víte, že se zachovám podle vašich pokynů.«

Byl u nich již čtrnáct dní. Za celou tu dobu se nepřihodilo nic
zvláštního.

Večer, po návratu pana Čermáka ze služby, besedovala často celá
rodina se svým hostem. Mistr Kolísko jim vypravoval o všem, co
prožil v koncentračním táboře. Líčil utrpení a nevýslovnou bezmoc
vězňů, kteří jsou za živa pohřbeni v děsivé propasti zoufalství.

Někdy přišli i návštěvníci. Přinesli kousek másla, bochník chleba,
pár jablek a hrušek. Poslechli si Kolískovo vypravování a zase odešli.

Pobyt v koncentračním táboře zanechal u Kolíska trvalé stopy. Byl
vylekaný, dostrašený, při každém zvuku vyskakoval, všechno ho
rozrušovalo.

»Snad to s tím pronásledováním nebude tak zlé,« chlácholil ho pan
Čermák, když viděl, jak se Kolísko chvěje při každém vrznutí dveří.

»Já jim nevěřím. Koho si jednou vezmou na mušku, toho už tak lehko
nepustí,« trval na svých obavách Kolísko.

»Třeba již ztratili vaši stopu.«

»Dal by Bůh.«

Uplynul další týden. Pan Čermák se vrátil ze služby dříve než obyčejně.

Při večeři byl zamlklý.

»Tati, stalo se ti něco?« otázal se Slávek.

»Do dědiny přijel nějaký pátrací oddíl,« odpovídal zvolna otec. »Tož
nevím, co tu chtějí.«

»Že to bude v souvislosti se mnou!« lekal se Kolísko.

»Může být. Ale je jich nějak mnoho. Myslím, že to bude větší podnik.«

»Pak by bylo dobře, kdyby si pan Kolísko lehl do stodoly. Tam by
ho nenašli,« navrhovala matka.

»To udělám, přátelé, a hned,« zvedal se mistr. »Jistota je jistota.
Nejraději bych se sice vydal na další cestu, ale teď, na noc...«

»Kam byste chodil. Vyspíte se ve stodole a ráno --«

»A přece bych tu nejraději zůstal ještě aspoň dva dny, než se to
přežene,« rozhodl se náhle Kolísko. »Potom bych měl už jistě klidnější
cestu. A mimo to -- necítím se nějak dobře. Píchá mě pod lopatkami.«

»Jak myslíte,« svoloval pan Čermák.

»Však ve dne může ležet pan Kolísko v našem krytu,« navrhl Slávek.

Ve svahu za Dolinou byla už od přírody dokonalá skrýš. Slávek s
otcem ji tak zamaskovali, že nezasvěcenec by ji nikdy neobjevil.
Tam ukrývali uprchlíky, když bylo nejhůře.

»Ano, tam to bude nejlepší.«

Noc minula klidně.

Ráno ho zavedli do krytu. Pečlivě zakryli vchod.

»Večer pro vás zase přijdeme,« loučil se s ním Slávek.

»Jen jestli mu tam nebude zima! Aby se nenachladil. Zdá se mi, že
v posledních dnech vypadá nějak špatně.«

V poledne se vrátil Slávek z práce s neveselou zprávou.

»Dověděli jsme se, že ten oddíl tu zůstane několik dní. Pátrají prý
po nějakém generálovi.«

»Pán Bůh nás potěš!« lekala se matka.

»A toho chudáka venku teprve!«

Večer ho přivedli do kuchyně.

Byl přepadlý a pokašlával.

Paní Čermáková se na něho pozorně zadívala.

»Pane Kolísko, nemáte horečku?«

»Myslím, že mám. Po zádech mi běhá mráz, ruce a nohy mám jako
polámané...«

»Tak já vám něco řeknu,« rozhodl se pan Čermák. »Zůstanete spát
s námi, zatopíme v kuchyni.«

»Chraň Bůh! Jen to ne! Tu by mě našli okamžitě! Jen to ne!«

Přemlouvali ho všichni, ale marně. Kolísko trval na svém: na noc
půjde do stodoly, zítra zase do krytu.

Paní Čermáková mu navařila čaje. Do stodoly mu dali tři teplé
přikrývky.

I tato noc minula klidně.

Ráno šel zase do krytu. Byl malátný a již mu nebylo ani do řeči.

V poledne řekla matka Olince:

»Olinko, vezmi do konvičky čaje a zanes to panu Kolískovi. Ale buď
opatrná!«

»Ano, maminko!«

Už ani před Olinkou nebylo doma tajemství. A statečné děvče často
pomohlo rodičům v těžkých okamžicích. Čeho se nemohl odvážit dospělý
muž či žena, to prošlo malému děvčeti.

I dnes splnila svůj úkol rychle a nenápadně.

»Jak je mu?« otázala se jí matka.

»Myslím, že má vysokou horečku,« řekla Olinka. »Čaje se napil, ale
skoro ani nemluvil. Jenom ukázal, že ho píchá v zádech.«

»Aby to tak byl zápal plic! Nu, nic nenačekáme! Jak přijde tatínek,
poradíme se, a ty bys, Slávku, navečer zavolal pana doktora. Řekl
bys mu, že Olince je špatně, tady by si to s ním už tatínek nějak
vyřídil. A na noc už ho necháme tu, ať se brání, jak chce. Musíme
věřit, že to dopadne dobře.«

Odpoledne byla doma jen paní Čermáková s Olinkou. Ta se právě
chystala, že se zase podívá za nemocným. Konvičku s čajem měla na
sporáku.

Vyhlédla z okna a krve by se v ní nedořezal.

»Co je ti, Olinko?« přiskočila k ní matka.

»Jdou sem vojáci!« vydechla Olinka a ukázala na pěšinku od Kubišovy
hospody.

Šli po ní čtyři vojáci s velkými psy.




4. Bouře nad Dolinou


Těžký mrak se pověsil na Dolinu.

Co chtějí? Kam jdou?

Brzy se jim dostalo odpovědi. Vojáci zamířili k jejich chalupě. Dva
zůstali venku, dva vešli dovnitř. I se psy.

Paní Čermáková se násilím ovládla. Ještě štěstí, že v poslední
chvíli vylila čaj z konve!

Vojáci se vyptávali lámanou češtinou, nebyl-li tu nějaký »oficír«.

»Ne, nic podobného tu nebylo,« oddychla si paní Čermáková. Pán
Bůh zaplať, že jejich návštěva neplatí Kolískovi! Rázem oživla a
nabyla staré jistoty.

A nešel ani okolo? Neviděli nějakého důstojníka v lese?

Kdepak, sem nevkročí ani lidská noha! Co by tu také dělal?

Vojáci přesto začali prohlížet celý dům. Kam nemohli vniknout sami,
tam poslali psy. Rozházeli postele, vešli do sklepa, vylezli na půdu,
prošťárali stodolu.

Nic.

Odešli.

»Maminko, já jsem se ti tak třásla!« zašeptala Olinka.

»Však já také, Olinko!« přiznávala se matka. »No, jenom ať se už
nevracejí! Kam jdou?«

Olinka opatrně vyhlédla.

»K lesu!«

»Snad ne ke skrýši?«

»Ne, jdou hodně doleva,« uklidňovala matku i sebe Olinka. »To už
ho nenajdou.«

»Tak přece měl pravdu Slávek, že hledají nějakého...«

Vtom se ozval zuřivý štěkot psů.

»Probůh, co se tam stalo?« lekla se matka.

Olinka vyšla ven. Kráčela k drvárce, jako by šla pro dříví. Přitom
se úkradkem podívala do lesa.

Náhle se zastavila, jako by ji přikoval k zemi. Chvíli naslouchala.
Pak se obrátila a spěchala do kuchyně.

»Maminko, je zle...!«

»Co se stalo?«

»Pan Kolísko kašle, slyšet ho až sem!«

»Tož to je s ním konec...!« zalomila rukama matka a usedla na židli.
»A zaslechli to?«

»Ano, protože už ho hledají. Psi pobíhají sem a tam...«

»A jsou blízko skrýše?«

»Ještě jsou dosti daleko, ale jdou k ní. Ti psi jim ukazují cestu...«

»Počkej --!«

Do mrazivého ticha v kuchyni pronikal nový, ještě zuřivější štěkot
psů. Pak bylo slyšet zlostné hlasy a žalostné zaúpění.

»Už ho našli...,« řekla mrtvě matka.

Obě se přitiskly k záclonce na okně a snažily se zahlédnout, co se
děje v lese.

Obraz, který spatřily, jim podlomil nohy. Vojáci vytáhli nemocného
uprchlíka z úkrytu. Bili ho pažbami, smýkali jím se strany na stranu
a něco na něho křičeli.

Kolísko neodpovídal. Nemohl odpovědět, protože jím zmítal těžký
záchvat kašle.

A už se vydal truchlivý průvod na cestu k Čermákově chalupě.

Dva rozzuření vojáci vrazili do kuchyně.

»Věděli jste o něm?«

»Ne,« řekla rázně paní Čermáková a sama byla udivena, kolik jistoty
a přesvědčivosti je možno vložit do jediného slova.

»A co toto?« ukazoval voják na teplé přikrývky, které dali Kolískovi
do krytu. »Kde to vzal?«

»Nevím,« trvala na svém už úplně klidná žena. Byla překvapena sama
sebou. Dokud se nebezpečí vznášelo okolo ní jako cosi neurčitého,
chvěla se bázní a očekáváním toho, co přijde. Nyní, když mu stála
přímo tváří v tvář, pocítila mrazivý, železný klid. Zdálo se jí,
že nikdy neměla tak jasné myšlenky jako v této chvíli.

»Však ono se to vyšetří,« řekl vztekle voják, zmatený jejím klidem.
Zahrozil ještě puškou a vyšel ven i se svým druhem.

Před domkem stál Kolísko. Stál? Potácel se s boku na bok. Na tváři
měl velikou bouli -- to jak byl zasažen pažbou jednoho vojáka. Kalné
oči upíral na paní Čermákovou. Mlčel, ale v jeho zraku ležela prosba
za odpuštění. Jeden voják ho hlídal, kdežto zbývající prohlíželi a
vyslýchali Čermákovy sousedy.

Když nic nepořídili, vyrazili k Hošťálkové. Cestou tloukli klesajícího
uprchlíka, křičeli na něho, psi štěkali. Celá Dolina se otřásala
touto nelidskou podívanou.

Když se večer vrátili otec se Slávkem, už o tom věděli. V celé
dědině se nemluvilo o ničem jiném.

V noci odběhl Slávek do skrýše a zahladil všechny stopy, které by
je snad mohly ještě nějak prozradit. I doma spálili všechno, co by
jim mohlo uškodit. Pušku a dvě pistole, které pečlivě uschovávali,
zabalili a zakopali za chalupou.

Ráno zajel Slávek za Hájkem. Řekl mu, aby už dopisy nevozil. Budou
pokračovat, až se všechno uklidní.

»Teď záleží všechno na Kolískovi,« řekl pan Čermák. »Bude-li pevný
a dovede-li mlčet, nemusíme se ničeho obávat. Promluví-li však...«

Dovede-li mlčet...

Sváží tě tak, že rukama se držíš za paty, prostrčí ti mezi pažemi
dlouhou a pevnou tyč, upevní ji na dva silné sloupy, roztočí tě -- a
ne rukama, nýbrž ranami obušků! -- a točíš se, jako ses točíval v
dětství na hrazdě při kolenotoči, rychleji a rychleji, za každým
otočením na tebe zařvou: »Kdo ti pomáhal? Mluv!« A když mlčíš, nová
rána, druhá rána, třetí rána, po hlavě, po zádech, po tváři, po
rukou... V hlavě ti hučí, točíš se už nejen ty, ale celý svět ... a
mlčíš...

Pak tě postaví tváří ke zdi, k tvrdé kamenné zdi, za každou otázkou
následuje prudký úder do hlavy, strašný náraz nosem a čelem do stěny,
krvácíš, už nejsi ani člověk ... a mlčíš... a mlčíš...

Otočí tě zase čelem do světnice. Obrovský gestapák si povyskočí a
jeho těžká okutá bota dopadne na tvou nohu, přímo na nárt, ozve se
praskot, hroutíš se k zemi, zvedají tě surovými ranami obušků ... a
mlčíš ... a mlčíš ... a mlčíš...

Když pozbudeš vědomí, dají ti na chvilku pokoj. Sotva však otevřeš
oči, vrhnou se na tebe znovu. A mají desítky jiných a krutějších
způsobů, jak tě donutit k mluvení. Je jim lhostejno, co si o nich
myslíš. Co jim záleží na tom, že všechna hrůza obávaných mučíren ve
středověku s koly a kládami na lámání lidských údů bledne a ztrácí
se před tím, co přineslo lidstvu Německo dvacátého století?

Jsi-li pevný jako skála, jsi-li tvrdý jako žula, dovedeš mlčet stále.
Vydržíš tento nelidský nápor, i když nemáš naděje, že by ses zachránil.
Buď podlehneš jejich ranám, nebo tě ubijí až potom. Ale v poslední
chvíli jasného vědomí tě zahřeje myšlenka, že tvůj duch zvítězil
nad hrubou mocí. A vědomí, že jsi zachránil mnoho lidských životů...

Dovedl mlčet i Kolísko?

Druhého dne seděla Čermákova rodina u oběda.

»Tak co je s Kolískem?« otázala se matka.

»Odvezli ho do Vsetína,« řekl otec. »Nejprve ho vyslýchali zde v
obecní kanceláři, ale nic z něho nemohli dostat.«

»Třeba bude mlčet i ve Vsetíně. Zdá se, že je to opravdu statečný
chlap. Jinak by tu již byli.«

Okolo okna se mihl nějaký stín.

Byl to soused.

Polohlasitě zavolal:

»Jdou sem nějací lidé! Řekl bych, že je to gestapo!«

Stín zase zmizel.

Pan Čermák přiskočil k oknu, z něhož bylo možno přehlédnout celou
Dolinu.

Opravdu! Od silnice se blížili tři mužové. Tmavé šaty, vysoké boty.
Šli pomalu, vesele se o něčem bavili. Zřejmě si byli svou věcí jisti.

»Jdou pro nás!« řekl pan Čermák.

»Co teď?« lekla se matka.

»Utečeme do lesa.«

»I s Olinkou?«

»Ano! Vytratíme se za drvárku, a než sem přijdou, zmizíme v
houštinách.«

»Ale co vzít s sebou?«

»Nic. Není času! Za mnou!«

Pan Čermák uchopil čepici a už byl na dvoře. Ostatní chtěli vyrazit
za ním.

Ale už se k tomu nedostali, poněvadž otec se náhle obrátil a vracel
se do kuchyně.

»Škoda, že jsme ty zbraně zakopali,« pohlédl na Slávka. »Mohli jsme
se aspoň bránit.«

»A proč ses vrátil, tati?« zeptal se Slávek.

»Jdou sem s několika stran,« odpověděl otec. »Zahlédl jsem dvě
skupinky po dvou a po třech. Sestupují k naší chalupě od lesa.«

»Co uděláme?«

»Už nic,« řekl smutně pan Čermák. »Je pozdě. Až nás budou vyslýchat,
nevíme o ničem. O Kolískovi ani o těch druhých. A nikoho z Hošťálkové
nebudeme jmenovat. Rozumíte?«

»Ano,« zašeptali všichni.

»Musíme zapírat do posledního dechu. Jinak bychom přivedli do
neštěstí --«

Vtom se rozletěly dveře od kuchyně a v nich se objevili dva
gestapáci s namířenými pistolemi.

»Ruce vzhůru!«

Celá rodina uposlechla. Zatím co jeden mířil, druhý dával pouta
panu Čermákovi.

Matčin pohled se svezl úkradkem do Doliny. Myšlenky jí zavířily v
hlavě jako divoký vodopád. Budou zatčeni, odvlečeni. Olinku jistě
zase propustí, vždyť je to dítě. Kdo si ji k sobě vezme? Jeník je
ve Zlíně. I když se vrátí do rodného domu -- je to chlapec. Zbývá
babička, která žije v dědině u sestry. Stará osoba, která by sama
potřebovala opory. Kdo tedy --?

Slávek!

Slávek kdyby tu mohl žít! I když by se musel skrývat před
pronásledovateli, kteří by po něm jistě slídili, přece by dovedl
domácnost udržet. Zařídil by u sousedů, aby udělali to, na co by
nestačil sám.

Ale takhle?

Odvedou ho, odsoudí, snad i popraví a Olinka tu zůstane sama. Zůstane
na světě jako kůl v plotě, odstrkovaná, bez opory -- -- --

To všechno se přehnalo jejími myšlenkami rychlostí blesku.

Když byl gestapák hotov s otcem a šel k Slávkovi, podrazila mu nohu.

Gestapák upadl a narazil tváří na škopík, v němž měli brambory pro
dobytek. Pořádně se uhodil a zuřivě zaklel.

Zároveň se rozlehl malou kuchyňkou zoufalý matčin výkřik:

»Slávku, uteč!«

Slávek zůstal nerozhodně stát. Má tu zanechat rodiče? Nezhorší
jejich postavení svým útěkem?

Jen rychle, Slávku! Nerozmýšlej se ani vteřinu! Gestapák už vstává,
jeho vztekem zkřivená tvář dává tušit, co bude následovat. Zde už
není co zhoršit! Maminka, tvá statečná maminka ti ukázala, že v
osudových chvílích se musí jednat rychle. Dokaž jí, že její oběť
nebyla nadarmo. I tatínek ti dává očima znamení, abys utekl. Ví,
že je už všechno stejně prozrazeno a ztraceno, tož nač ještě
zvyšovat počet obětí?

Ale musíš být rychlý a mrštný jako veverka, neboť druhý gestapák
nestřílí jen proto, že v tom zmatku by mohl zranit svého druha,
který klečí na kolenou, drží si tvář a vyplivuje krev... Nestřílí,
ale zato tím vztekleji volá:

»Fritz!«

A už stojí ve dveřích další gestapák a snaží se rychle rozpoznat,
co se děje v kuchyni. V napřažené ruce má pistoli. Jednej rychle,
Slávku!

Vymrštil se jako střela. Prudkou ranou vyrazil gestapákovi pistoli
z ruky a chtěl proklouznout okolo něho na verandu.

Překvapený Fritz se však zatím vzpamatoval. Zachytil Slávka a pevně
ho svíral.

Ale již tu byla zase matka. Vrhla se na gestapáka jako tygřice.
Zakousla se mu vší silou do ruky, až zaúpěl. Ruka se uvolnila,
druhá uchopila matku za vlasy a začala je vztekle rvát -- ale to
již Slávek neviděl. A neviděl ani to, jak gestapáci přiskočili k
hrdinné matce, jak ji začali kopat a bít, až pozbyla vědomí.

Vběhl za drvárku, pak několik skoků doprava a už byl v lese. Kulky
pronásledovatelů fičely za ním, před ním, okolo něho, les burácel
ozvěnou střelných ran a zuřivých výkřiků -- ale Slávek nedbal. Hnal
se kupředu jako šílený a za chvilku byl tak daleko, že zmizel
pronásledovatelům s očí.

Gestapáci se hnali po jeho stopě, stříleli dále jako posedlí -- ale
rány slábly každou minutou. Jak litovali, že s sebou neměli psy!

Slávek utíkal, co mu nohy stačily. Kam? Nevěděl. Jen do lesů, do
hlubokých valašských lesů, kde se ztratíš jako kapka v moři. Lesy
tě nezradí, Slávku. Poskytnou ti úkryt a ochranu. Sta malých
jeskyněk a doupat skrývají pro tebe. Stačí přihodit nad vchod
nějakou větev zeleného smrčí a jsi v bezpečí.

Pojednou se zastavil. Před ním stálo několik chat a restaurace.
Je možné, že je už na Šanhaji?

Rychle couvl do lesa. Zde by mohli být Němci.

Zamířil doleva. Kam půjde? Kde se ukryje? Kde přenocuje?

Kam by šel jinam než k strýci Spěchalovi! Jeho chaloupka je
přilepena na stráni pod lesem, široko daleko je pěkný výhled,
strýc Spěchal je dobrák a pro strach má uděláno.

Přišel tam až za tmy.

U Spěchalů drželi černou hodinku.

»Dobrý večer!« pozdravil Slávek, když vešel do jizby.

»Dobrý večer!« odpověděl strýc. »A kdo to přišel k nám tak potichu,
že ani pes nezaštěkal?«

»Váš Hektor mě poznal lépe než vy, strýčku. Co pak mě nepoznáváte?
Vždyť jsem to já, Slávek!«

»A kýho šlaka! Pěkně tě vítám, chlapče! Však právě tu mluvíme o
tobě. Milado, rozsviť! A jak ses k nám dostal?«

»Tož ... tak.«

»A nejsi raněn? Vždyť prý po tobě stříleli celé salvy!«

»Museli špatně mířit. Nestalo se mi nic.«

»Bohudíky, chlapče, bohudíky. Milado,« obrátil se k své dceři,
která právě rozsvítila, »přichystej něco k večeři, však jistě jsi
nic nejedl.«

»Nejedl, strýčku. Ale hlad nemám.«

»Já ti rozumím. Ale tělo se nedá ošidit.«

»Nevíte, co je s našimi?«

»Jak bych nevěděl, Slávku. Odvedli je všechny tři, ale Olinku již
pustili.«

»A kde jsou?«

»Vzali je do Vsetína. Olinka je s babičkou. Celá dědina je vzhůru
nohama.«

»Zatkli ještě někoho?«

»Posbírali všechny, kteří k vám v poslední době chodili: Šebestu,
Bartoně, Otáhala, Janouška, tvého strýce a tetu Nevrlovy. Nešťastný
Kolísko, ten jim to nadrobil!«

Slávek mlčel.

Vzpomínka na rodiče mu sevřela hruď. Cosi jako trpká výčitka ho
bodlo u srdce. On tu sedí na svobodě -- a co se děje v této chvíli
s nimi? Jistě jsou biti a týráni.

Náhle se zvedl a kráčel ke dveřím. Ne, nemůže si tu v klidu
besedovat, když ví, že rodiče kdesi nevýslovně trpí. Půjde raději
ven do tmy, do noci, půjde do lesů a bude bloudit až do vysílení,
až klesne únavou.

»Kam jdeš, Slávku?« vyhrkl překvapený Spěchal.

»Už jsem vás viděl, tož zas půjdu dál...,« odpověděl neurčitě Slávek.

Ale starý Spěchal byl zkušený člověk. Hned uhodl, co se odehrává ve
Slávkově duši.

»Tož abys chtěl vědět, nikam nepůjdeš,« rázně mu zastoupil cestu.
»Či chceš, aby tě chytili hned první den? Člověče, vždyť ti jsou
vzteky bez sebe, jak je dořídila tvá matka. Olinka nám to všechno
pověděla.«

»Vy jste mluvil s Olinkou?« oživl Slávek.

»Nu, bodejť ... v Hošťálkové to vře a starý Spěchal zůstane za pecí,
ne? Pravdaže jsem s ní mluvil!«

»Plakala?«

»Plakala -- plakala -- --! Toť se ví, že plakala! Kdo by neplakal,
když se stane taková věc v rodině! Ale měl bys ji vidět, jak se jí
leskly oči, když nám vypravovala, jak oba gestapáci skučeli bolestí!
Holenku, to se nestane často, aby si jedna žena dovedla poradit s
dvěma ozbrojenými chlapy!«

»Ale potom ji zbili, viďte?«

»Nu, to víš, vždyť to nejsou lidé...,« odpověděl Spěchal vyhýbavě
a rychle pokračoval v svém sdělení: »Nejdříve všechny zatčené
přiváděli jednoho po druhém do obecního domu a tam je zavřeli do
jakési komůrky. Přede dveřmi stál gestapák a hlídal je, aby spolu
nemohli mluvit. Tvé matce se však přece jen podařilo říci několik
slov Olince. Byla určena hlavně pro tebe.«

»Pro mne? Vzkaz od maminky?« Slávek byl tak rozčilen, že si sedl
na židli.

»Ano. Matka ti vzkazuje, abys vedl hospodářství dál.«

»To povedu, ale opravdu si nedovedu představit, jak to budu dělat.«

»Máš si vzít k sobě babičku. A Jendu zavolej také domů. Vždyť se
tu uživíte všichni.«

»To je pravda...«

»Nejvíc se máš starat o Olinku,« pokračoval Spěchal.

»Jak bych se nepostaral!«

»A jako poslední přání ... počkej, jak to řekla matka doslovně:
Ať Slávek nikdy nezapomene, že celé to neštěstí v naší rodině je
dílem Němců.«

Slávkovi vytryskly z očí slzy. Hned se však zase sebral a přerývaně
si několikrát opakoval:

»Ne, to nezapomenu ... ne-za-po-me-nu ... _nezapomenu!_«

»Tak se mi líbíš, chlapče,« řekl Spěchal. »Musíme být tvrdí a
nemilosrdní.«

Přistoupil až k Slávkovi a hleděl mu upřeně do očí:

»Musíme se mstít!«

Slávek už zatím vstal se židle. Horká vlna se rozlila jeho tělem.
Pocítil znovu to prudké opojení, které se ho zmocnilo před lety
při přednášení Sládkovy básně. Tehdy byl chlapcem. Dnes je už téměř
dospělým mužem.

»Ano, strýčku, budeme se mstít!« opakoval po něm tvrdě.

Znělo to jako přísaha.

Chvíli tak stáli proti sobě mlčky. Oba byli spojeni jedinou
myšlenkou. Myšlenkou vzdoru, odvety, pomsty.

»Ale teď si zasedni a pojez, Slávku!« pobídla ho Milada.

Už neodmítal. Jako by si rázem uvědomil, že musí žít. Že je nutno,
aby žil, protože na něho čeká mnoho úkolů.

»Spávat budeš u nás,« řekl starý Spěchal po večeři. »Jsme tu na
opačné straně a aspoň v prvních dnech jim nenapadne, aby šli sem.
A co bude třeba udělat u vás, to už zařídím já nebo Milada.«

»Baže,« souhlasila ochotně dcera.

»Z počátku tu budeš mít dlouhou chvíli, protože se nesmíš nikde
ani ukázat. Ale později, až to trochu utichne, můžeš chodit se
mnou do lesa.«

Besedovali dlouho do noci.

Když si konečně Slávek lehl, nemohl usnout. Stále viděl před sebou
spoutaného otce a bojující matku.

A ještě když usínal, myslil na její odkaz.




5. Psancem


První dny u Spěchalů byly pro Slávka opravdu utrpením. Těžko si
zvykal na dlouhou nečinnost. Přes den byl v chalupě, kde mu starý
Spěchal připravil několik dobrých úkrytů pro případ nenadálé prohlídky.

Většinu dne strávil tím, že seděl u okna a díval se do údolí pod
Spěchalovým domkem. Teprve večer vycházel ven, do lesa. Procházel
se vždycky dlouho do noci.

Někdy přicházel na besedu Pavel Kovářů. Milada věděla, že je Slávkův
nejlepší přítel, proto se ho nebála pozvat.

Pavel i Milada přinášeli zprávy z vesnice. O zatčených se nevědělo
nic bližšího. Zjistili jen, že byli ze Vsetína odvezeni, ale kam,
nemohli vypátrat.

K Čermákům se již nastěhovala babička i s Olinkou. Jenda napsal, že
přijede ze Zlína začátkem listopadu.

»A co babička? Stačí na tu práci?« zeptal se Slávek.

»Sama by nestačila, to víš,« řekla Milada. »Ale sousedé jí pomáhají.
Tady Pavel pooral a zasil.«

Slávek se na něho vděčně usmál: »Děkuji ti, Pavle. -- A po
mně ... pátrají?«

»Neslyšela jsem nic.«

»Ale přesto musíš být opatrný,« připomínal strýc Spěchal. »Oni ti
tak brzy nezapomenou, že jsi jim utekl zrovna před nosem! Však
tady je ti dobře, domácnost je zaopatřená, tož se do ničeho nežeň!«

Co pomohla tato varovná a dobře míněná slova, když se neodolatelně
ozývala touha spatřit aspoň zpovzdálí rodný domek?

A tak jednoho večera, když tma byla zvlášť hustá a neproniknutelná,
Slávek se vydal na cestu k Dolině. Přehoupl se přes návrší, jež
odděluje Spěchalovo údolí od silnice, minul Kubišův hostinec a
pěšinkou se blížil k domovu.

Srdce mu prudce bušilo. Vždyť je to po prvé za několik týdnů, co
tudy kráčí. Olinka už asi spí. Babička snad šuká po kuchyni. Možná
sedí nad modlitební knížkou.

A budou-li spát? Nepolekají se, když tak znenadání zatluče?

Již byl u Doliny. V jejich domku se svítilo. Úzkými štěrbinami v
nedokonalém zatemnění pronikaly do tmy světelné paprsky.

Slávek se opatrně rozhlížel. Všude byl klid. Plížil se jako kočka
až k verandě.

Jemně zaklepal.

V chalupě bylo ticho.

Šly už spat a zapomněly zhasnout?

Zaklepal po druhé.

Konečně!

V kuchyni se ozval nějaký šepot. Slávek přitiskl ucho ke dveřím a
zřetelně zaslechl Olinčin hlas:

»Babičko, neotvírejte!«

»To jsem já, Slávek!« zašeptal.

Slyšel šoupavé kroky. U dveří se zastavily.

»Kdo je tam?« zeptala se babička, která nedoslýchala.

»Babi, nekřičte!« varovala ji Olinka. »To je Slávek!«

Zámek zaskřípal.

»Pro všecky svaté, kde se tu bereš, chlapče?« lekla se babička.

»Slávečku!« Olinka zapomněla na všechnu opatrnost. Jásavě zavýskla
a zavěsila se bratrovi na krk. »Slávečku, to jsi hodný, že ses
přišel na nás podívat!«

»Jenom tak nekřičte!« napomínal je Slávek a prudce zamžikal. »A jak
se tu máte?«

»Je nám tu --,« Olinka chtěla ještě něco říci, ale náhle se dala
do pláče. I chvějící se babičce tekly po tváři palčivé slzy.

»Synku, neměl jsi to dělat...!« řekla truchlivě.

»Co, babičko?« otázal se překvapený Slávek.

»Neměl jsi sem chodit. To víš, že my tě rády uvidíme, ale ... je
to s tebou zlé...«

»Proč? Stalo se něco?«

»Včera tu byli zase,« vysvětlovala tiše Olinka. »Měli s sebou psy
a prohlíželi znovu celý dům. I drvárku, stodolu, ba vlezli i do
žlabu s mlýnským kolem...«

»Ale nenašli nic, že?«

»Našli. Vaše pistole a pušku.«

»Jak je to možné?!« hrozil se Slávek. »Vždyť jsme je tak dobře
zakopali...!«

»Nevím. Najednou se objevili pod oknem a už to nesli.«

»A s vámi už nemluvili?«

»Mluvili, chlapče, mluvili...,« vpadla Olince do vypravování babička.
»A jak mluvili! Jestli prý o tobě něco víme a oni to zjistí, hned
budeme zastřeleny, já i Olinka.«

»Však já sem nebudu chodívat,« řekl jako na omluvu. »Chtěl jsem se
jenom podívat, jak se vám tu daří.«

»Tak jsem to nemyslila, chlapče,« bránila se babička. »Jenom přijď,
když ti bude zle. Co záleží na mně, na staré osobě -- ale vás by
bylo škoda. Říkám ti to proto, abys byl na sebe opatrný. Abys
nemyslil, že už máš vyhráno.«

»Já vím, babičko,« řekl měkce.

Chvíli si ještě sdělovali otřásající dojmy posledních týdnů. Slávek
se dověděl přímo z Olinčiných úst, jak to tehdy při zatýkání bylo.

»Ale teď už zas půjdu,« zvedl se konečně. »Však kdybyste si s něčím
nevěděly rady, vzkažte k Spěchalům.«

»Milada je zlaté děvče,« pokyvovala hlavou babička. »A Pavel nám
také hodně pomáhá. Jenom mám strach, abyste se nějak neprozradili.«

»Nebojte se, babičko, jsme opravdu opatrní,« uklidňoval ji.

»No, buďte, chlapče, buďte. Dost je toho co se už stalo. A jak jsem
řekla, přijď se na nás zase podívat! Hned je tu člověku veseleji.
Kdyby už aspoň ten Jenda přijel!«

»Však nám psal, že přijede hned po prvním listopadu,« sdělovala Olinka.

Loučení bylo rychlé. Stáhli lampu, Slávek se vyplížil na verandu a
rychle zmizel mezi stromy.

O několik dní později šel starý Spěchal kácet stromy do svého lesa
za »Pasinkem«.

»Strýčku, půjdu s vámi,« nabídl se Slávek.

»To můžeš. Je to dobrá hodinka cesty a stále se jde lesem, takže
tam snad nehrozí nebezpečí.«

Vzali si jídla na celý den a vyšli.

»A ty tu hospodař sama,« loučil se Spěchal s Miladou. »My se vrátíme
okolo šesté hodiny.«

»Dobře, tatínku.«

Listopadové slunce se skrylo za mraky. Vypadalo to na déšť.

Za chvíli po jejich odchodu přiběhl Toník Kubišů.

»Milado, kde je pan Spěchal?«

»Za Pasinkem. Šel kácet. Chtěl jsi mu něco?«

»Tatínek mu posílá peněženku. Včera večer ji zapomněl v hospodě.
Maminka ji našla až ráno.«

»Ten náš tatínek! Za chvíli u vás zapomene i hlavu!« zlobila se
Milada. »Že ho to také těší -- vysedávat celé večery v hospodě!«

»Však tebe by to také těšilo!« usmál se tajuplně Toník. »Jen kdybys
tam jednou přišla!«

»A ty kluku jeden, snad si nemyslíš, že by se ze mne stal nakonec
pijan!« durdila se.

»To ne. Však oni toho stejně moc nevypijí...«

»Tak co by mě tam mohlo těšit?«

»Ty řeči!«

»Jaké řeči? Já na klevety nedržím!«

»To nejsou klevety, Milado. Kdybys věděla, co všechno ti lidé
povídají...«

»Hm ... ten má nemocnou krávu, tomu pošel vepř, ten zlámal v horách
kolo od vozu... To bych z toho měla!«

»Ale ne! Však ty dobře víš, že takové řeči je teď nezajímají!
Povídají si o Němcích! Už se to začíná obracet!«

Milada se rozkročila uprostřed jizby, ruce založila v bok a dala
se do srdečného smíchu.

»Co se začíná obracet?« tvářila se nechápavě.

»No -- fronta!« vybuchl bojovně Toník. »Němci už dostávají do
kožichu! Bijí je Angličané v Africe, Rusové u Stalingradu -- však
řekni to Slávkovi, bude mít radost!«

Milada vytřeštila oči.

»Kterému Slávkovi?«

»Jen se nedělej! Snad si nemyslíš, že nevím, jak dlouho je už u
vás Slávek Čermáků!«

»Ty, Toníku!« rozhořčila se Milada. »Jestli to před někým řekneš,
tak tě --«

»Co bych to říkal?!« urazil se Toník. »Copak jsem malé děcko?«

Milada se stěží ovládla, aby se nedala do smíchu. Ale nechtěla ho
již dráždit, proto začala vážně:

»A kdo ti to prozradil, Toníku?«

»Nikdo mi to neprozradil. Oni přede mnou mluví docela otevřeně.
Tatínek říká, že jim mohu být platný víc než dospělý člověk. Kluka
prý si nikdo ani nevšimne.«

»Hm, to je pravda. Ale přece jen by tě do toho neměli zatahovat!«

»Však oni mě do ničeho nezatahují!« zastával se dospělých Toník.
»Když je třeba někde něco vyřídit, nabídnu se vždycky sám!«

»No dobře, Toníku,« končila rozhovor Milada. »Tu peněženku tatínkovi
předám. Ono to mohlo počkat do večera, tatínek tam beztoho zase --«

Vtom někdo prudce otevřel dveře. Na chodbě stál německý voják s
odjištěnou puškou.

»Ruce vzhůru!« vykřikl německy.

Milada s Toníkem hbitě uposlechli. Škoda, že jsem se dala s klukem
do řeči, pomyslila si Milada. Voják nás vyslechl, možná rozumí
česky -- teď jsme v pěkné kaši!

»Ven!« zněl další povel.

Pomalu vyšli. Na dvoře stálo několik vojáků -- celá chalupa byla
obstoupena. Jak je to možné? divila se Milada. Vždycky vidíme
zdaleka, jde-li k nám někdo -- a dnes... Ale to má na svědomí zase
ten chlapec! Kdybych se s ním nebyla bavila --

Vysoký voják k ní přistoupil.

»Kde je Čermák?«

»Kdo?« tvářila se nechápavě.

»Jaroslav Čermák!« zaznělo ostře a výhružně z vojákových úst.

»Nevím!« odpověděla nebojácně dívka. Jak byla šťastna, že Slávek
odešel do hor!

»Nelžete!« zahřímal voják a dal Miladě surový políček. »Čermák je
tu!«

»A není!« dupla si nohou a v očích jí zahořel bojovný plamének.

Už už se rozmáchl voják k druhému políčku, ale náhle si to rozmyslil.

»Však my si ho najdeme sami!« řekl zlověstně. »Ale pak uvidíte!«

Vojáci vrazili do chalupy. Za chvíli to v ní vypadalo jako po
zemětřesení. Talíře a hrnce rozbity, šaty rozházeny po zemi, desky
od podlahy vytrhány. Sláma a seno se válelo po celém okolí stodoly...

»Kde je váš otec?« zeptal se vztekle týž voják.

»V lese.«

»Co tam dělá?«

»Kácí stromy.«

»Sám?«

»Ano.«

»Je to daleko?«

»Asi hodinu a půl.«

Voják se podíval na hodinky.

»Dobře, zavedete nás tam.«

Milada ucítila, jak se jí zachvěla kolena. Po zádech jí přeběhl mráz.

»A kdo je tohle?« ukázal na Toníka.

»Jsem Antonín Kubiš,« řekl hoch a klidně se podíval vojáku do očí.

»Co tu děláš?«

»Přinesl jsem panu Spěchalovi peněženku, kterou u nás v hospodě
včera zapomněl.«

»Ukaž mi ji!« voják mu zřejmě nedůvěřoval.

»Dal jsem ji Miladě.«

Milada šla do jizby.

»Počkat -- stát!« rozkázal voják.

»Sama nesmíte ani krok!«

Pohrdavě se usmála. Co jí teď záleželo na peněžence!

Zatím co šla s vojákem dovnitř, horečně přemýšlela. Má se stát
spoluvinnicí Slávkovy záhuby! Má přivést vojáky na jeho stopu! Co
podniknout? Řekla úmyslně, že je to vzdáleno půl druhé hodiny. Každá
minuta je vzácná. Povede vojáky oklikou, ale nakonec přece dojdou až
k Pasinku, za nímž seká otec se Slávkem. A co potom? Co potom?

»To je ona?« otázal se voják, když mu ukázala peněženku.

»Ano.«

Vyšli ven.

»A z které hospody ty jsi?« zeptal se ještě Toníka.

»Od Kubišů. To je tady za tím kopcem.«

»Hm ... tam jsem už byl. Řekni tatínkovi, že jeho pivo nestojí za
nic. A už leť domů -- marš!«

Toník se podíval na Miladu. Měla červenou líc od hrubého políčku,
ale jinak byla bledá.

Jejich oči se střetly. Jen na okamžik. Jenom na zlomek vteřiny.

A přece i ten prchavý pohled stačil Miladě k tomu, aby rozšířila
oči a dala Toníkovi výstražné znamení.

Porozuměl jí? Ani sval se mu ve tváři nepohnul. Patrně to přehlédl.
A už jde dolů, do údolí, k domovu. Nejprve krokem, pak klusá, letí,
pádí, řítí se s kopce jako o závod, patrně aby si to vojáci
nerozmyslili, aby ho nezavolali zpět...

Poslední naděje na záchranu je pryč!

Teď už je po všem!

Kráčela s vojáky po lesních pěšinkách, které tak dobře znala. Vedla
je velkým obloukem doleva, ale přece jen tak, aby nezpozorovali její
úmysl. Jen získat čas! I v poslední minutě jí může napadnout něco
spasného...

Ale minuty běžely závratnou rychlostí, a Milada stále ještě nevěděla,
co udělá.

Konečně se rozhodla, že varovně vykřikne. Vojáci ji nelidsky ztýrají,
odvlekou do vězení, snad bude popravena. Snad? Ne, docela jistě.
Vždyť to je pomáhání nepříteli státu! Ale otec a Slávek utekou a
budou zachráněni.

Vykročila rázněji. Nic jiného už nezbývá, tož aspoň zkrátí ty chvíle
čekání a nejistoty.

Blížili se k Pasinku. Vojáci se již před chvílí rozestoupili.
Utvořili řetěz a tak postupovali kupředu. Milada hleděla upřeně před
sebe. Nebude to tak snadné, vystihnout pravý okamžik. Musí na ně
vykřiknout teprve tehdy, až ji budou moci dobře zaslechnout. Ale
nesmí to být zase tak pozdě, aby už neměli času na útěk. Vystihne
krátké dvě-tři vteřiny ticha, které vznikají mezi jednotlivými údery
seker. Sotva dozní rána sekery, vykřikne: »Tati, pryč!«

Ale co to? Jsou již u Pasinku, z dálky je slyšet temné údery. Jsou
to rány jediné sekery! Ví dobře, jak to práská, sekají-li současně
dva dřevorubci! A toto zde --

Náhle se jí zmocnila opojná radost. Že by přece Toník?

Kráčeli přes Pasinek, za nímž byl Spěchalův les. Milada byla jako v
ohni. Oči upřené kupředu. Kdo to seká? Slávek? Tatínek? Má vykřiknout?
Mlčet?

Konečně si ulehčeně oddychla. Pán Bůh zaplať! Jsi chlapík, Toníku,
žádný kluk nebo chlapec, nýbrž chlapík, chlap!

Otec bušil do kmene, jako by neviděl a neslyšel.

»Ruce vzhůru!« vyrušil ho z pokojné práce řízný povel.

Strýc Spěchal pustil sekeru a ulekaně a překvapeně se rozhlédl.
Současně zvedl ruce.

»Milado, kde se tu bereš?« zeptal se s mistrnou přetvářkou.

»Ticho!« zařval voják. »Nemluvit!«

Postoupil kupředu a obezřetně se rozhlížel. Řetěz vojáků se svíral
v kruh, jehož středem byla Milada se svým otcem. Němci prohledávali
každý keř, každou houštinu, každý větší strom. Prohlíželi duté kmeny,
dívali se do korun.

»Nic?« zeptal se zase voják, který hlídal Miladu. Podle vystupování
byl to velitel.

»Nic,« odpovídali mrzutě jeden za druhým a vrhali na Spěchala zlostné
pohledy.

»A kde je ten druhý?« vykřikl náhle velitel.

»Který?« zeptal se Spěchal s takovým výrazem, že by zmátl celý svět.

»Řekněte mi okamžitě, kde je Čermák, nebo vás na místě zastřelím!«
sípěl vzteklý poddůstojník a vytáhl pistoli.

»Zastřelit mě můžete,« odpovídal pomalu a klidně strýc Spěchal, »ale
o Čermákovi nevím nic.«

»Zastřelím vás i s vaší prolhanou dcerou!« zuřil dále velitel. »Máme
přesné informace, že ho přechováváte. A nevydáte-li ho, dám vás
pověsit!«

To ho asi mrzí, že šel takový kus cesty nadarmo, pomyslil si strýc.
Nu, ať už to dopadne jak chce. Slávek je pryč -- a to je hlavní věc.
Však on je vztek přejde. A nepřejde-li -- Bohu poručeno.

Vojáci láteřili, pobízeli Spěchala k mluvení ranami pažeb, ale
nadarmo. Tvrdý pasekář mlčel jako ty stromy za Pasinkem.

Ještě jednou prohledali celé okolí. Marně. Po Slávkovi nebylo ani
stopy.

Konečně se vydali na zpáteční cestu. Spěchala a Miladu vzali do
svého středu. Každou chvíli jim uštědřili nějakou ránu.

Když přišli k Spěchalovu domu, velitel poodešel s dvěma vojáky trochu
stranou. Chvíli se o něčem radili. Pak se vrátil a dal zbývajícím
vojákům povel k odchodu. Na otce a dceru již ani nepohlédl.

»To se mi nelíbí, Milado,« řekl strýc, když vojáci poodešli.
»Nechtějí do nás střílet?«

»Je to divné,« nechápala ani Milada.

»Pojďme dovnitř!«

Vešli do jizby a oknem pozorovali vzdalující se vojáky. Zastaví se?
Vrátí se? Zapálí jim snad chalupu?

Nic. Vůbec nic.

»Nevěřím, že by odešli jen tak. Snad chystají nějakou léčku. Nu, na
nás si nepřijdete, germáni!« pohrozil Spěchal za odcházejícími a pak
se obrátil k Miladě: »Ale s tím Toníkem jsi to provedla znamenitě,
Miladko! Přiběhl tam uřícený, jako bez duše...«

»A Slávek?«

»Vzal Toníka a hybaj pryč! Řekl, že půjde na Troják.«

»To jsem ráda, že Toník pochopil. Nic jsme se nedomlouvali, jenom
jsem na něho mrkla.«

»Je to bystrý chlapec,« řekl uznale Spěchal. »Ale teď se dáme do
úklidu. Bude nám to sice trvat delší dobu, ale co naplat.«

Teprve později se dověděli, co znamenalo zvláštní jednání vojáků.
Celých osmačtyřicet hodin hlídali Spěchalův dům, nevrátí-li se tam
Slávek v domnění, že už je po nebezpečí.

Ale Slávek dobře vytušil, kolik uhodilo. Rozhodl se, že se k Spěchalům
už nevrátí.

U rozcestí nad Hošťálkovou se s Toníkem rozloučil. Sám šel k Šanhaji
a Trojáku, pak změnil směr a zvolna kráčel k Dolině.

Odpoledne se dalo do deště. Tichý, vytrvalý, studený déšť.

Z počátku ho chránily koruny mohutných dubů, které měly dosud
dostatek listí. Ale již zanedlouho padaly dolů velké kapky. Nejprve
jen jednotlivě, ale pak hustěji, stále hustěji, až se změnily v
pravidelný déšť, který přecházel při mírném zavanutí větru v hustý
liják.

Slávek byl promoklý až na kůži. Přemýšlel, co má podniknout. Konečně
se rozhodl, že zajde domů, vezme si suché prádlo a nepromokavý plášť
a potom si v lese vyhledá nějaký úkryt.

Sestupoval k Dolině od lesa. Když míjel skrýš, v níž byl dopaden
nešťastný Kolísko, zahlédl v malé vzdálenosti před sebou člověka.
Chtěl se zastavit, ale vtom se postava pohnula a lesem zaznělo
pronikavé německé zvolání:

»Stát!«

Slávek se rychle sklonil a uskočil za strom.

Zarachotil výstřel. Kulka mu zasvištěla vedle hlavy.

Obrátil se k hoře. Skákal od stromu ke stromu, aby byl chráněn
před střelami, jež se za ním jen sypaly.

Když rány zeslábly, dal se na útěk. Zastavil se teprve, až bylo
úplné ticho. Kam teď?

Lilo nepřetržitě jako z konve. Voda v botách začínala šplouchat.
Nohy na mokrém svahu ujížděly. Ozýval se hlad.

Tedy i doma ho hledají! Slídí po něm jako ohaři. To je jistě
znepokojil nález těch zbraní!

Posléze se rozhodl, že zajde ke Kubišům. V kuchyni se osuší, něco
pojí a vydá se zase na cestu do lesa.

V hostinci bylo živo. Zvýšená činnost německých vojáků sbližovala
lidi, sváděla je dohromady.

Když Slávek vstoupil do předsíňky, kdosi otevřel dveře od nálevní
místnosti. Modré chuchvalce kouře zastiňovaly lampu.

Uviděl mnoho známých tváří. Ale u okna obráceného k silnici sedělo
několik německých vojáků.

Rychle ustoupil. Zahlédli ho?

Nic se nepohnulo.

Poznal, že ke Kubišům nesmí. Co mu zbývá? Prochodit celou noc po
lese.

Vracel se na pěšinku vedoucí k Dolině. Když šel okolo Kubišovy
stodoly, ozvalo se tiché: »Psssst!«

Co to?

Tma byla neproniknutelná.

A zase: »Pssst! Slávku!«

Třebaže to bylo proneseno šeptem, poznal Toníkův hlas.

»Toníku, jsi to ty?«

»Ano, pojď sem!«

Vešel do stodoly.

»Už tu na tebe čekám dvě hodiny,« šeptal Toník. »Tatínek ti vzkazuje,
abys ke Spěchalům nechodil.«

»Co se s nimi stalo?«

»Nic. Jsou doma. Ale jejich chalupa je hlídána. Čekají, že se tam
vrátíš.«

»Pak čekají marně.«

»Nechoď ani za Pavlem. Tam také hlídají.«

»Nepůjdu, Toníku.«

»Tatínek tě chtěl vzít na noc k nám, ale k večeru přišli noví vojáci.«

»Co tu chtějí?«

»Ještě nevíme, ale tatínek myslí, že se budou střídat s těmi, co
střeží Spěchalův, váš a Kovářův dům. Proto se tu nesmíš ani ukázat.«

»To vím...«

»A tady ti tatínek posílá nějaké jídlo a trochu vína. Je tam i
suché prádlo.«

»Děkuji, Toníku.«

»A zde mi dal Pavel pro tebe svůj hubertus. V něm tak brzy
nepromokneš.«

»Jste všichni moc hodní, Toníku. Děkuji...«

»To nic,« odmítal díky Toník. »A počkej, málem bych na to zapomněl.
Tu máš ještě mou baterku.«

»Vy jste pamatovali opravdu na všechno,« řekl dojatě Slávek. »Ale
teď už půjdu.«

»Sbohem, Slávku,« loučil se Toník. »A až ti bude zle, přijď zase!
Tatínek řekl, že ti bude stále pomáhat. Kde budeš?«

Studený liják neustával. Hluboká tma. Vojáci u Spěchalů, u Kubišů,
u Kovářů, na Dolině.

Kde budeš, Slávku?

»To ještě nevím, Toníku,« odpovídal těžce. »Však já si už něco najdu.«

Stiskl Toníkovi ruku a zase vyšel do noci.

Šplhal do příkrého kopce přímo nad hospodou.

Kde budeš, Slávku?

Les je krásný a vábivý, když svítí slunce a zpívají ptáci. Jaký je
teď, v tmavé, studené a deštivé listopadové noci?

A přece ti nezbývá nic jiného než les. Les studený a nevlídný, mokrý,
zrádný, nebezpečný.

Hubertus s kapucí byl neocenitelný. Ale co platno, když Slávek měl
už promočené šaty a prádlo!

Velikým obloukem obešel Dolinu a zamířil do lesů nad dědinou. Věděl
tam o několika úkrytech, kde by se mohl schovat aspoň před deštěm.

Po dlouhé chůzi přišel k jedné skrýši. Vklouzl dovnitř. Jaké bylo
jeho zklamání, když našel dno zaplavené vodou!

Znaveně šel hledat nový úkryt. I tam bylo velmi vlhko. Šlo by to
spravit. Dát na dno trochu smrčí, na to hlínu, nahoru zase smrčí...
Kdyby tak měl rýč!

Zalomcovala jím zima. Tak tu zůstat nemůže. Nachladí se, dostane
zápal plic --

Rozbalil balík od Kubišů. Byl v něm chléb, salám, nějaké prádlo a
lahvička vína. Dal se do jídla a při tom vzpomínal, kdo ze známých
bydlí nejblíž. Rýč si musí opatřit stůj co stůj!

Náhle se ťukl do čela. Tetička Čechová s dcerou Milkou mu jistě
vypomohou! Že si na ně hned nevzpomněl! Jsou to takové nebojácné ženy.

Opatrně sestupoval s kopce. Sestupoval? Sjížděl. Sklouzal. Padal a
zase vstával.

Na okraji lesa se zastavil. Hošťálková spala. Jaký div -- muselo
být již hodně přes půlnoc!

Čechův dům byl několik kroků od lesa. Stál o samotě.

Slávek sotva slyšitelně zaklepal.

V chalupě zapraskala postel.

»Je tam někdo?« ozval se ostrý hlas.

»Já, Slávek,« řekl šeptem.

»Pro Krista Pána!« ozvalo se zase uvnitř. »Takový liják a on,
chudina --«

Dveře se rozletěly.

»Pojď dál, chlapče,« zvala ho tetička Čechová. »Počkej, hned
rozsvítím.«

»Nerozžíhejte teti, já hned zas půjdu,« řekl Slávek. »Chci vás jen
o něco poprosit.«

»Poprosit?«

»Abyste mi půjčila rýč.«

»Rýč? A nač?«

»Dělám si v lese skrýš a trochu mi tam teče.«

»A máš rozum, synku? Co si myslíš, že stará Čechová tě pustí do té
psoty? Nikam nepůjdeš!«

»Ale, teti, hledají mě!«

»Však vím!«

»Kdyby mě tu zastihli, zastřelili by vás.«

»Nevídáno! O jednu starou tetku na světě víc nebo míň! Už jsem
řekla: tady zůstaneš! Milko!«

»Co chcete, mami?«

»Také taková! Máme návštěvu, a ona si leží jako princezna! Hybaj
z pelechu! Zatemni, rozsviť a zatop ve sporáku!«

»Hned, mami!«

Ozval se šustot spouštěného zatemňovacího papíru.

»Taková hrůza venku a on, chudina...,« vedla svou tetička a sháněla
třísky na podpal.

»Slávku!« zvolala překvapeně asi sedmnáctiletá dívka. »Pěkně vítám!
Kde se tu bereš?«

»Tož tak. Přišel jsem na besedu,« pokusil se o žert.

»A jak to vypadáš!« zděsila se tetička, když v jizbě zaplálo světlo.
»Jestli toto neodstoneš, synku, pak máš zdraví ze železa.«

Ve sporáku zapraskal oheň.

»Ale, teti, já opravdu půjdu,« bránil se Slávek. »Přece vás neuvedu
do neštěstí.«

Tetička se před něho výhružné postavila.

»Ty mě znáš, Slávku. Když jsem řekla, že nikam nepůjdeš, tož
nepůjdeš. Nemáš-li rozum ty, musím ho mít já, stará osoba.«

»Teti...!«

»Už jsem řekla. Hned se převlečeš! Pane Bože!« lekla se. »Jsme tu
samy ženské, do čeho se ty převlečeš?«

»To nic, teti, mám tu nějaké prádlo.«

»Dobře. Převleč se, vypij čaj a hybaj na lůžko!«

»Ale, teti, já tu nemohu spát, bylo by opravdu zle!«

»Můžeš -- nemůžeš, podívej se do zrcadla. Jsi promodralý jak fiala!
Za tři dny bys byl na hřbitově. Do rána se o tobě nedozvědí a zítra
já už něco vymyslím. Ale teď zčerstva!«

Když Slávek usínal, myslil na Spěchalovy, Kubišovy, Čechovy a na
Pavla. Cítil příjemné teplo. Způsobila je lidská láska.




6. Tvrdé údery


Probudil se až před polednem.

V první chvíli se nemohl vzpamatovat. Kde to je? Teprve pohled na
usmívající se tetičku Čechovou mu všechno připomněl.

»Kolik je hodin, teti?«

»Za chvilku bude dvanáct.«

»Proč jste mě nechala tak dlouho spát?«

»A co zameškáš?« opáčila tetička rázně. »Aspoň vidíš, jak ti bylo
toho odpočinku třeba. Nebolí tě nic?«

»Tak se mi zdá, že bych mohl skály lámat,« protáhl se Slávek. »A co
šaty? Uschly?«

»No ba! Milka ti je už trochu přetáhla žehličkou.«

»Vy mě tu docela zhýčkáte,« usmál se. Hned však zase zvážněl. »Ale
teď se rychle obleku a půjdu do krytu.«

»To můžeš,« řekla tetička jakoby bez zájmu.

Pohlédl na ni překvapeně. Očekával zase odpor, a zatím -- tetička
souhlasí s takovým klidem!

»To můžeš,« opakovala a pásla se na jeho rozpacích. »Úkryt máš
připraven -- nadarmo jsem celou noc nepřemýšlela.«

»Vy jste mi něco připravila?«

»Ano. Daly jsme se do toho s Milkou hned po ránu. Však až se oblečeš,
půjdeš si ho prohlédnout.«

»Kde je?«

»Ani ne tak daleko. Však uvidíš.«

»A kde je Milka?«

»Odskočila do dědiny. Šla už dávno, bude tu co nevidět.«

Slávek se oblekl, umyl, učesal. Po prožité noci mu to připadalo,
jako by byl po druhé na světě.

»A teď si promluvíme rozumně, Slávku,« řekla tetička, když byl hotov.
»Včera večer nebylo s tebou řeči. To stále jen pryč a pryč --«

»Když jsem se bál o vás!« bránil se.

»O tom nemluv! Hory s horami, lidé s lidmi. Tak poslouchej: ve dne
můžeš být zde, v kuchyni nebo ve světnici. Máme odtud pěkný výhled.
Kdyby se něco blížilo, budeš mít vždycky dost času odskočit do krytu.«

»Ale to by mě přece zahlídli, jak utíkám do lesa!«

»A kdo říká, že ten úkryt je v lese?« usmála se. »Konečně, už jsi
hotov, tak pojď se naň podívat!«

Vyšli z kuchyně do úzké a nízké předsíně. Pak zabočili doleva. Vedle
chalupy byl dosti velký dřevěný přístavek, něco na způsob drvárky.
Byl plný sena a slámy.

Tetička Čechová uchopila železnou tyč, která ležela pohozena na
zemi. Nadzdvihla desku v podlaze.

»Vlez tam!« pobídla Slávka stručně.

Octl se v tmavé jámě, hluboké asi metr.

»Teď se trochu skloň a jdi asi pět kroků pod ten přístavek. Ale
opatrně -- narazíš na schody!«

Lezl pomalu naznačeným směrem. Po několika krocích uviděl kamenné
schody. Pruh denního světla, který sem odněkud vnikal, osvětloval
prostranný sklep.

»Teti, vždyť to tu máte jako pevnost!« žasl. »Kdo vám to tak
zbudoval?«

»To ještě nebožtík muž,« vysvětlovala. »Chtěl mít sklep jaksepatří
hluboko -- však se na tom něco napracoval! Ale od jeho smrti tam už
nechodíme. Připadá nám to jako propast. Máme ještě jeden, menší
sklípek, a ten nám stačí.«

Slávek se rozhlížel po své »pevnosti«. Světlo tam vnikalo malým
okénkem, které bylo zamřížováno. Zvenku bylo zakryto hustým křovím.
V rohu byla jednoduchá postel: čtyři velké »špalky« na štípání dřeva,
na nich několik prken, na prknech mohutný slamník, vycpaný čerstvou
slámou. Vedle postele stála stará židle. Na ní byly složeny dvě těžké
přikrývky.

»Připravily jste mi to důkladně,« řekl dojatě Slávek, když vyšel
ze sklepa a vstoupil do díry nad schody.

»Zůstaň tam, to ještě není všechno,« vyzvala ho tetička. »Vidíš před
sebou ten kus klády?«

Upřeně se zadíval do tmy.

»Ano. Co s tím?«

»Když vlezeš do díry a zaděláš za sebou horní desku, podstrčíš pod
ni tu kládu,« poučovala ho.

»Už vím! Aby to nahoře nedunělo, že ano?«

»Tak, tak!«

»Pamatovaly jste opravdu na všechno,« řekl Slávek s obdivem.

Zakryli otvor a vešli zase do kuchyně.

»Kdyby sem přišel jenom někdo ze známých, nepoběžíš do krytu,
pokračovala ve svých pokynech tetička. Stačí, když přejdeš do
světnice. Tam stejně nikoho nevodím. Ostatně, moc lidí k nám nechodí.«

Oknem zahlédli Milku. Hbitě kráčela do stráně. Byla zardělá a
usmívala se. Světle kaštanové vlasy jí poletovaly ve větru.

»Je nějak veselá,« prohodil Slávek.

»Což o to, ona je vždycky jak šotek. Uvidíme, jaké zprávy nese.«

»Dobrý den, Slávku!« volala Milka už ode dveří a její modré oči se
šibalsky smály. »Tož jak ses u nás vyspal?«

»Pomalu bych zaspal i oběd. Takových nocležníků byste potřebovaly,
viď?«

»Hlavní věc, že ti nic není. Maminka měla strach, nemáš-li horečku.«

»Tak co je nového?« zeptala se netrpělivě matka.

»Nového? Tož je toho dost,« začínala ze široka Milka. »Už víme, proč
tě honili,« obrátila se k Slávkovi.

»Proč?«

»Když našli u vašeho ty zbraně -- snad jste v tom spěchu špatně
udusali hlínu -- dostali strach, nechystá-li se tu nějaká vzpoura.
Prohlédli několik baráků.«

»A našli ještě něco?«

»Ne, dědina je jako vymetená. Ale chlapci mají nějaké zbraně, já
vím,« dodala s významným úsměvem.

»Co ty můžeš vědět?!« řekla nedůvěřivě matka.

»Když vám řeknu, že vím, tož vím,« trvala na svém Milka.

»No -- a co bylo dál?«

»V lese okolo Spěchalovy chalupy ještě na tebe číhají. Ale mám zprávu
z hospody u Kubišů, že oddíl, který byl u nich ubytován, už odjel do
Vsetína.«

»Patrně se jim to omrzelo, když jsem stále nešel,« usmál se Slávek.

»A Kubiš mi také říkal, že je mezi nimi nějak skleslá nálada. Už si
tak netroufají. Začínají to prý všude prohrávat.«

»Odkud to ví?«

»No, tož -- něco ví z Londýna, ale hlavně od těch vojáků, co byli
u něho.«

»Tomu se mi nechce ani věřit,« řekl Slávek.

»Opravdu! Jeden voják se tam opil a začal křičet, ať jdou domů, že
už stejně všechno prohráli. Kubiš umí německy, proto všemu rozuměl.
Ostatní Němci okřikli opilého vojáka, tož ztichl. Ale už to bylo
venku.«

»To je moc pěkná zpráva,« mnul si ruce Slávek. »Začne-li klesat
nálada ve vojsku, je to vždycky zlé znamení.«

Slávkovi nastal podobný život jako u Spěchalů. Ve dne doma, večer
do lesa.

Ale tam nechodil už jenom na vycházku. Brával si s sebou malou
lopatku a zdokonaloval svůj lesní kryt.

»Že se ti chce -- vrtat se tam jako krtek,« durdila se tetička.
»Stejně tam nikdy nepůjdeš, tak nač se dřít?«

»To já jen ... pro všechny případy,« nedal se odvrátit od této
práce. »Nevíme, co se může stát.«

»Slávek má pravdu, maminko,« souhlasila s ním Milka.

»Když jste proti mně oba dva, co s vámi nadělám?« poddávala se
matka. »Ale já bych se s tím nepiplala.«

Milka udržovala spojení s vnějším světem. A zprávy, které přinášela,
byly čím dále tím radostnější. Dnes je už jisté, že Stalingrad se
stal hrází, na níž si Němci vylámou zuby. Rusi tam přešli k protiútoku
a obklíčili celou německou armádu, která byla určena k dobytí města,
jež nese Stalinovo jméno.

»A potom,« pokračovala Milka, »začne ruská ofensiva, až se Němci
obrátí a budou utíkat...«

»Potom se do toho dáme i my,« přerušil ji Slávek.

»Ale jak, když nejste nijak připraveni?« nechápala tetička.

»Však my se už připravíme, řekl přesvědčivě.«

Za dlouhých podzimních večerů často přemýšlel o svém postavení.
Skrývá se po domech jako štvanec. Nic jiného mu prozatím nezbývá.
Vždyť je sám. Ale z Milčiných zpráv se dověděl, že již není tak
docela sám. Už několik lidí z okolních vesnic uteklo z nucených
prací v Německu a skrývají se na různých místech. Četníci je sice
pronásledují -- lépe řečeno, mají rozkaz je pronásledovat -- ale
jak to dělají ve skutečnosti?

»Poslyšte,« zastaví četník otce takového utečence, »dnes odpoledne
k vám přijdu.«

»Dobře, pane strážmistře,« směje se šťastný tatík.

»Tak ať mi ten váš kluk nevleze do cesty!«

»Postarám se, pane strážmistře, postarám.«

Četník přijde, udělá prohlídku, spustí křik, aby to v sousedství
pěkně slyšeli, vrací se s nepořízenou na stanici a hlásí německým
úřadům, že zase vykonal tolik a tolik prohlídek.

Úřady se mohou pominout zlostí. Hrozí zbavením místa a zavřením,
ale ve skutečnosti jsou bezmocné. Nemají co činit s nespolehlivým
jedincem nebo s nějakou odbojnou skupinou. To stojí proti nim celý
národ. Národ, jehož nejsvětějšími zbraněmi jsou nepotlačitelná touha
po svobodě a nesmiřitelná nenávist.

A Slávek už promyslil plán. Naváže spojení s těmito uprchlíky, utvoří
skupinu partyzánů a zahájí činnost. Splní tak nejen svou povinnost,
ale i poslední vzkaz zatčené matky.

Jednou k večeru přiběhla Milka z dědiny celá udýchaná.

»No, co letíš jak rarach?« vítala ji matka.

»Slávku, dnes musíš spát ve sklepě,« povídala chvatně Milka. »Němci
dělají prohlídku skoro ve všech domech!«

»Co zase hledají?«

»Strážmistr Žeravík mi řekl, že pátrají po uprchlících z Německa.
Už jsou v dědině. Sama jsem viděla, jak dva vešli k Mašláňům a dva
hlídali před chalupou.«

»Bude ti tam zima,« starala se tetička. »Co bychom ti tam daly?«

»Ty dvě přikrývky mi stačí, teti, nemějte strach!«

»No, nevím. Zítra už je první prosinec, zima přituhuje.«

Posbíraly kde co měly teplého a daly to Slávkovi do sklepa.

Naslouchal se zatajeným dechem, co se bude dít. Ale hodina za hodinou
míjela -- a po Němcích ani památky. Snad se spokojili s prohlídkou
několika domů a odtáhli, pomyslil si.

Tetička Čechová měla pravdu. Ve sklepě byla citelná zima, která se
stupňovala každou hodinou. Přestože byl dobře zaopatřen, chvěl se
po celém těle.

Pojednou se ozvaly těžké kroky. Někdo prudce zabouchal na dveře.

»Kdo je tam?« zvolala ospale tetička.

»Otevřte!« zazněl německý rozkaz.

Pak několik nesrozumitelných vět, klení a nadávky. Těžké kroky
duněly celým domem. Nakonec vyšli pátrači i na podsínek. Slávek
zřetelně slyšel, jak jejich bodáky zajíždějí do slámy a do sena.

V té chvíli si trpce uvědomoval, jak je bezbranný. Oč jinak by se mu
to nyní sedělo, kdyby měl v ruce nejobyčejnější pistoli! Vniknou-li
do sklepa, je po všem. Musí se jim vzdát na milost a nemilost...

Tvrdá pažba dopadla na zem. Ještě jednou a ještě jednou. Uslyší
dutý zvuk?

»Kde máte sklep?« ptá se voják.

»Ale, božínku, sklep je tady!« volala živě tetička. »To jste mohli
hned říci, že hledáte sklep! Nemusíte hned mlátit do podlahy!«

Zavedla je do druhé části domku, kde byl jejich menší sklípek.
Slávek slyšel, jak voják sestupoval po schodech.

Pak zase nějaké nejasné poznámky, bouchnutí dveří.

Dům ztichl.

Od odchodu vojáků uplynulo asi půl hodiny, když zaslechl tichounký
šepot:

»Slávku, spíš?«

Milka!

»Ne! Co je?«

»Zůstaň tam až do rána! Vojáci chodí okolo našeho.«

»Dobře.«

A zase míjely nekonečné hodiny. Slávek slyšel dupot vojáků, kteří
pobíhali sem a tam. Zapomněl na zimu a na všechno nepohodlí.

Teprve k ránu vše utichlo.

Usnul.

Probudil se zimou. Zamřížovaným okénkem k němu vnikalo denní světlo.

Vyhlédl ven. Krajina byla pokryta tlustou vrstvou čerstvě napadlého
sněhu.

V celém domě bylo hluboké ticho. Obě asi ještě spí, řekl si. Není
divu -- po takové noci...

Tiše, aby je nevzbudil, vylezl ze skrýše. Skulinou ve dveřích
nahlédl do kuchyně. Budou-li ještě spát, zůstane chvíli v předsíni.
Je tu přece jen radostněji než v tmavém sklepení.

Jaké bylo jeho překvapení, když spatřil obě ženy sedět na lávce
u okna! Milka byla skloněna nad stolkem a usedavě plakala. Její
matka zírala nepřítomně z okna a Slávek zahlédl, jak jí po vrásčité
tváři kanou slzy.

Zaraženě odstoupil ode dveří. Byl zmaten. Co se tu stalo? Jaké
neštěstí je zkrušilo? Co to bylo tak strašného, že pláče i tetička,
která je přece vždycky tak rázná?

Nepleť se do jejich věcí, Slávku -- šeptalo mu cosi. Bůh ví, co
je trápí. A kdyby ses tak znenadání objevil, bylo by to od tebe
nešetrné a hrubé.

Už se chtěl vrátit do sklepa a počkat, až se ženy vypláčí a
seberou. Ale pak jako by mu cosi zase pošeptalo: Neměl bys tam
přece jen vkročit? Jsou to slabé ženy ... třeba zrovna v této
chvíli potřebují tvé rady a pomoci ... jsi jim zavázán tolika
díky za všechna dobrodiní, která ti prokázaly ... neodcházej,
Slávku!

Jak tak sváděl boj sám se sebou, zaslechl Milčin přerývaný hlas:

»Já mu to, mami, neřeknu. Já mu to nemohu říci!«

»Když ne ty, pak mu to řeknu já. Ale povědět mu to musíme. Jak by
to vypadalo!« odpovídala matka a hlas se jí chvěl.

Slávka se zmocnil podivný neklid. Co to má znamenat?

Náhle se rozhodl.

Prudce zaklepal a rázně vešel do kuchyně.

»Dobré ráno!« nutil se do veselého tónu.

»Dobré --!« tetička nedopověděla. Milka rychle skryla noviny,
které před ní dosud ležely na stole, a dala se znovu do pláče.

Slávek se opět zarazil. Udělal dobře, že sem vkročil?

»Teti, co se vám stalo?« otázal se stísněným hlasem.

Tetička Čechová sebrala všechnu sílu. Pokročila ke stolu.

»Milko, dej sem ty noviny!« vyzvala dceru.

Pak je podala Slávkovi se slovy: »Pán Bůh tě potěš, chlapče! Milka
to dnes přinesla z dědiny. Čti!«

Se Slávkem se zatočila celá chalupa.

Násilím se ovládl a uchopil noviny.

Nemusely mu ani ukazovat, co má číst. Znal ty dvě silné černé čáry
a mezi nimi několik řádek vytištěných tučným písmem, které přinášely
smrt.

Ruce se mu zachvěly. Srdce se prudce rozbušilo a krev se mu vehnala
do tváře. Hned nato smrtelně zbledl.

»To není ... možné!« vydechl. Opřel se o postel. Noviny mu vypadly
z rukou.

Hleděl vytřeštěně na obě ženy.

»To není ... možné!« vykřikl zoufale.

»Musíš být silný, Slávku,« pokročila k němu tetička a konejšivě
ho pohladila svou mozolnatou dlaní.

Slávkovi se zdálo, že na něho padá dům. Že trámy praskají a pochovávají
naději, kterou až dosud měl...

Vyběhl ven bez čepice, bez pláště. Neslyšel výkřiky žen, které ho
volaly zpět.

Běžel do hory. Čím mu byl v té chvíli sníh, čím zima a ostrý mráz?
Jeho tatínek byl oběšen! Člověk, který miloval svou vlast tak, že
byl ochoten bojovat za ni do poslední kapky krve, byl oběšen jako
zločinec!

Tatínek! Tak miloval tyto lesy! Co se v nich se Slávkem nachodil!
A už nikdy spolu nepůjdou.

Už nikdy --

Celý den byl v horách. Nevěděl, kudy chodil. Ale když se k večeru
zastavil, uštván, vysílen, přepadlý -- stál nad Dolinou.

Při pohledu na rodný domek se rozplakal. Tamhle je strouha s
mlýnským kolem. Jakou měl tatínek radost z tohoto jednoduchého
zařízeni, jímž poháněli řezačku! Vedle je stodola. Tatínek ji
vystavěl vlastníma rukama před několika lety. Slávek si vzpomíná,
jak byl tehdy pyšný na svého tatínka a jak říkal chlapcům: »Náš
tatínek je listonošem, ale dovede všechno.« Za stodolou je řada
ovocných stromků. Když je otec sázel, řekl Slávkovi: »Já už jich
neužiju, to dělám pro tebe, pro Jendu a pro Olinku.«

Už nikdy -- --

Slávek nedbal, že ho může někdo vidět. Co na tom, že ještě dnes v
noci tu řádily hordy těch, pro něž nemá jména! Jsou snad skryti za
stromem, za drvárkou, ve stodole? Jen ať se ukáží! Slávek se nebojí,
ode dneška se nebojí těch krvelačných netvorů -- -- a mstít se jim
bude, mstít, tak nemilosrdně mstít!

Dopotácel se k domku. Dveře byly odemčeny. Vstoupil do světnice,
jako by byl z ní před chvilkou odešel.

Nevítaly ho jásavé výkřiky Olinčiny. Nevítala ho babička káravými
či varovnými slovy. Nevítal ho ani bratr Jan, s nímž se teď uviděl
po prvé za několik měsíců.

Nevítali ho, ba ani se nepodivili, že přišel. Bylo to přece tak
samozřejmé, že přijde. Čekali na něho od rána. A když se tu nyní
tak znenadání objevil, ztichl i jejich pláč.

Slávkův pohled padl na otcovu knihovnu. Přelétl očima úhledné
svazky, které měl tatínek tak rád, které opatroval s takovou
něžností a láskou! Přistoupil ke knihovně a vzpomínal...

Pak teprve se objal s Jendou, Olinkou a babičkou.

Tu noc přespal doma. Dnes ho babička nevyzývala k opatrnosti.
Všechno bylo tak zoufalé, tak bezútěšné!

Teprve druhého dne se jakž takž uklidnil.

Vrátil se zase k Čechům, ale domů chodil již denně.

Zpráva o otcově smrti ho změnila k nepoznání. Rázem ztratil zájem
o vlastní bezpečnost. Tatínek je mrtev -- co záleží na Slávkově
životě?

»To nesmíš tak dělat, chlapče,« napomínala ho jednou tetička Čechová.
»Tatínek už je tam, budiž mu země lehká. Ale ty jsi tu a máš před
sebou život. A máš také ještě něco vykonat. Pamatuješ přece, že ti
maminka po Olince cosi vzkázala. A takový vzkaz, synku, ten se musí
vyplnit...«

Zkušená žena věděla, jak má vzpružit raněného jinocha.

Neřekl jí na to nic, ale od té doby byl již mnohem klidnější.

Jednoho večera pozvala Milka Pavla. Besedovali všichni dlouho do
noci. Pavel vypravoval Slávkovi o všem, co se v posledních týdnech
událo v Hošťálkové a jejím okolí.

Mimo Slávkova otce byli oběšeni i ti mužové, kteří byli zároveň
s ním zatčeni. Ženy jsou zatím vězněny, ale nikdo neví, kde. Kolísko
patrně zemřel za vyšetřování, neboť jinak by bylo jistě i jeho jméno
mezi zavražděnými.

V Hošťálkové to vře. Hrozná bolest se změnila v nenávist. Ten,
kdo někoho ztratil, čeká jen na vhodný okamžik k pomstě. A nejen
ten, kdo někoho ztratil. Ti, kdo utekli z nucených prací, ti, kdo
byli vyslýcháni gestapem, ti, kdo svými dodávkami potravin mají
pomáhat živit nenáviděné hordy, všichni, celá Hošťálková, celé
Vsetínsko, celé Valašsko hoří touhou po pomstě.

Na začátku února oznámil Jenda Slávkovi, že pojede příštího dne
do Brna.

»Co tam?« zeptal se Slávek.

»Dověděl jsem se, že maminka je zavřena na Cejlu.«

»Kdo ti to řekl?«

»Strážmistr Žeravík.«

Jak rád by jel s bratrem! Ale nemůže, nesmí! Při vlakové prohlídce
by byl jistě dopaden, nemá padělané doklady...

»Dostaneš-li se k ní, Jendo, tož --«

»Já vím, Slávku, nemusíš mi nic povídat.«

»Ale jedno jí přece vyřiď...«

»A to?«

»Že splním, co mi vzkázala.«

»Řeknu jí to, Slávku.«

Jenda se vrátil za dva dny. Byl ještě zamlklejší než obvykle.

Olinka zaskočila k Čechům pro Slávka. Ten přiběhl domů jako na
koni.

»Našel jsi maminku?« celá jeho rozdychtěná duše ležela v této
otázce.

»Přišel jsem pozdě,« řekl tiše Jenda.

»Pozdě...!«

»Ano. Odvezli ji již před týdnem.«

»Víš aspoň, kam?«

»Do Osvětimi.«

Mrtvé ticho zavalilo jizbu.

»Tak to už maminku neuvidíme,« řekl těžce Slávek.

»Už ne,« potvrdil jeho slova Jenda.

»Ale proč?« rozplakala se Olinka.

»Protože Osvětim je tábor smrti. Kdo jede do Osvětimi, nad tím
se dělá kříž.«

»A vůbec!« vybuchl náhle Jenda a uhodil pěstí do stolu.

Všichni na něho překvapeně pohlédli. Co znamená tento náhlý a u
Jendy nikdy nevídaný výbuch?

»Co jsi chtěl říci?« zeptal se chlácholivě Slávek.

»Budu je ničit na potkání!« křičel Jenda. »V lese, na poli, na
cestách, všude je budu střílet, protože to opravdu nejsou lidé!«

»To víme dávno,« uklidňoval ho zase Slávek.

»Ano, ale nevíte, co mi povídal na nádraží v Brně jeden člověk,
který byl neočekávaně propuštěn ze Špilberku.«

»Co ti povídal?«

»Vězňům se nesměly posílat balíčky. Co došlo, to prostě zabavili.
Ale na Štědrý den mohl každý dostat nějaký ten balík. Esesmanům
bylo nařízeno, že jej musí doručit. Jejich vztek neznal mezí.
Vybili si jej hned po Štědrém večeru. Časně zrána se vřítili do
cel a vyhnali všechny vězně do chodby. Museli jít tak jak byli:
bosi a ve spodním prádle. Dali jim kbelíky a v nich museli nosit
vodu, kterou vylévali na chodbu. Když byla zaplavena do výše
několika centimetrů, museli si lehnout na zem a v mrazivé vodě
»válet sudy«. A běda, kdyby se někdo zvedl! Hned byli u něho opilí
esesáci a bili ho hlava nehlava. Pobíhali po chodbě jako zuřiví.
Za chvíli byla voda zbarvena do červena. Na zemi zůstalo ležet
několik raněných a mrtvých. A to dělali celé dvě hodiny!«

»Jsou to opravdu netvoři,« řekl temně Slávek. »A musíme udělat
všechno, abychom se jich brzy zbavili!«

»Také uděláme!«

Slávkova předpověď o mamince se splnila až příliš brzy. V dubnu
jim bylo oznámeno, že paní Irma Čermáková zemřela na zápal plic.

Dolina sténala pod tvrdými údery německé bezcitnosti. Otřásala se
pláčem a zoufalstvím.

Skloní svou vzdornou hlavu v pokorné bezmocnosti? Smíří se s tím,
že je konec?

Jak bláhová myšlenka!

První linie, kterou Dolina vyslala do boje, byla zkosena.

Druhá linie se teprve tvoří.

První generace znala jen nenávist.

Druhá je bohatší: chce se mstít.




7. Pro vlast


Přišlo jaro roku 1944.

Rudá armáda hnala Němce na západ. Anglické a americké bombardéry
zasypávaly Německo pumami. V ujařmených zemích vzrůstala sabotáž.
Hitlerovská nenasytná saň konečně dodělávala.

Slávek se už víc než rok skrýval před gestapem, které po něm ještě
občas slídilo. Bydlil většinou doma, ale hrozilo-li nebezpečí, byl
chvíli u Čechů, chvíli u Spěchalů. A bylo-li nejhůře, odcházel do
svého lesního úkrytu, který si zatím pěkné upravil.

V zimě pracoval v lese, v létě na jejich malém hospodářství. Pomáhal
i u Čechů a u Spěchalů, aby jim aspoň trochu splatil vše, co pro
něho stále konali.

Večer se scházíval s chlapci. Přicházeli za ním na Dolinu, k Čechům
i Spěchalům. Přinášeli zprávy o postupu Rudé armády i spojenců,
tlumočili vzkazy pana presidenta z Londýna, hořeli touhou po
činném zasáhnutí do bojů.

Když v květnu oznámil maršál Stalin, že Rudá armáda dosáhla
československých hranic v délce 400 kilometrů, nebylo už možno
chlapce udržet. Sešli se večer u Čechů. Třicet chlapců, třicet
mladých valašských Ondrášů si posedalo na lavice, na židle, na
postele i na zem.

»Tak co, Slávku, kdy začneme?« zeptal se Pavel Kovář.

»Jen co se ještě trochu přiblíží fronta. Zatím se musíme připravovat
každý sám.«

»Tak to vy budete partyzáni?« zeptala se tetička Čechová.

»Ano, teti. Partyzáni.«

»No ... ne, že bych proti tomu něco měla ... ale onehdy jsme o
tom partyzánství mluvily v dědině... «

»A -- --?« oživl Slávek.

»Některé ženské říkaly, že to nemá velké ceny.«

»Co?« vybuchlo několik chlapců rozhořčeně.

»To celé partyzánství.«

»To má zas někdo nápady!« zlobil se Slávkův bratr Jenda.

»Já vím, vy si řeknete, co ty staré ženské mohou vědět o vojně ... ale
jedno bys mi mohl, Slávku, přece vysvětlit... «

»Velice rád, teti.«

»Tož podívej se: partyzán zastřelí, řekněme, dva Němce. Přijde
jejich vojsko a zastřelí deset našich lidí. Tož jaký to má smysl?
Ženské se mě na to ptaly, ale věř, nedovedla jsem jím odpovědět.«

Slávek zvážněl.

»Tož až s nimi budete, teti, řekněte jim toto: partyzánská válka
se vede v zázemí...«

»Když tomu já stejně nerozumím,« přerušila ho tetička.

»Podívejte se, teti,« Slávek vzal tužku a kreslil malý náčrtek.
»Teď se bojuje ještě daleko od nás, řekněme -- zde,« ukázal na
Podkarpatskou Rus. »Německá fronta se táhne od severu k jihu,
takhle.«

»Ano, to vidím,« sledovala se zájmem jeho výklad tetička.

»Celé území, které je na západ od této fronty, je německé zázemí.
V něm musí být pořádek a kázeň. Auta, vlaky, letectvo, zkrátka
všechny dopravní prostředky musí fungovat naprosto nerušeně. Dovoz
potravin, střeliva, zbraní a vojska na frontu musí probíhat úplně
hladce. Sebemenší porucha v dopravě by mohla mít pro bojující
armádu nejtěžší následky.«

»To věřím.«

»A nejen dovoz na frontu, i odsun z fronty se musí dít nerušen.
Odvážet raněné, přeskupovat armády --«

»Zkrátka -- doprava v zázemí musí být v pořádku,« učinila závěr
tetička.

»Ano, především doprava. Ale v zázemí musí být také celkový klid.
Nesmějí tam být žádné nepokoje, žádné vzpoury. Voják, který je v
zázemí, musí mít pocit naprosté bezpečnosti. Musí vědět, že nebezpečí
na něho číhá jen a jen na frontě.«

»A bombardování?« namítla.

»To je něco jiného, teti. Já mám na mysli nebezpečí, které může
stihnout vojáka na zemi.«

»A tak -- pokračuj tedy!«

»Tak, jak jsem vám to vylíčil, to má vypadat v každé zemi bojujícího
národa. A teď si představte, jak to vypadá v zázemí německé fronty:
na jednom místě vyletí do povětří důležitý most. Na jiném je vyšinut
vlak. Tu zase je přepadena kolona automobilů, náklad určený pro
frontu je zapálen a zničen. Jinde je přepaden německý výcvikový
tábor, mnoho vojáků je pobito. Velitelství bojující armády dostává
hlášeni o těchto věcech. Je znepokojeno. Co se to děje v zázemí?«

»A to tedy dělají partyzáni?«

»Ano. Velitelství musí myslit na dvě fronty: na tu, kde se právě
bojuje tváří v tvář nepříteli -- a na tu, která není nijak ohraničena.
Která není nikde, a přece je všude. Proti silnějším skupinám partyzánů
musí vysílat početné oddíly vojska. Důležité objekty -- nádraží,
mosty, elektrárny a podobně -- musí být hlídány vojskem. A toto
vojsko by jinak bylo na frontě, pomáhalo by zničit protivníka.
Prostě: partyzánský boj oslabuje frontu. Při tom nezáleží tak ani
na tom, kolik vojáků partyzáni zničí, nýbrž na tom, oč je ochuzena
a zeslabena fronta.«

»Tož tak to je,« pokyvovala hlavou tetička.

»Ano, tak je to,« pokračoval rozohněný Slávek. »Ale to ještě není
všechno.«

»Co ještě?«

»Tím, že je celé zázemí zneklidňováno, že je jako v pohybu, podkopává
se bojový duch nepřítele.«

»Jak -- bojový duch?«

»Ano. Ti vojáci už nebojují s takovou chutí a nadšením. Voják na
frontě musí mít jistotu, že má bezpečná aspoň záda. Nemá-li této
jistoty, ztrácí odvahu. A je právě úkolem partyzánů, aby mu tuto
jistotu vzali.«

»Ty mluvíš jako kniha, synku,« řekla uznale tetička.

»I nám se zase ledacos objasnilo,« připojil se Tonda Adámek.

Slávek se obrátil ke všem posluchačům a pokračoval:

»Partyzánský boj je těžký. Vyžaduje obětí i od civilního obyvatelstva,
protože Němci musí nahánět hrůzu celému zázemí. Ale tyto oběti
jsou nutné. Vždyť až to přijde k nám, to nebude bojovat jen hrstka
partyzánů. Celý národ se postaví na jejich stranu. Bude je podporovat,
umožňovat jim zásobování potravinami, dávat jim šatstvo a obuv,
ukrývat je -- nu, tak jak to děláme u nás již delší dobu. Rozdíl
bude v tom, že pak to bude v daleko větším měřítku.«

»Tož tak je to,« říkala si znovu tetička Čechová. »Musím já to
těm ženským povědět, až se zase sejdeme.«

»Jenom jim to povězte, teti,« souhlasil Slávek. »Budeme potřebovat
jejich pomoci.«

»A co děvčata? Také je vezmete mezi sebe?« zeptala se Milka.

»Samozřejmě. Však my už děvčata máme.«

»Která?« vyhrkla Milka překvapeně a trochu závistivě.

»Přece tebe, Miladu Spěchalovou a naši Olinku. Copak jste se málo
nanosily zpráv?«

»Hm ... to nic není,« usmála se Milka a vzrušeně pokračovala:
»Víte, já bych chtěla taky něco dělat. Když si vzpomenu na tetičku
Čermákovou, Nevrlovou, na ubohé studenty, na Lidice, zatínám pěsti
a říkám si: i my ženy musíme povstat! I my ženy musíme ničit tu
germánskou bezcitnou sběř!«

»Výborně, Milko! Ať žije partyzánka Milka!« volali chlapci.

»Jenom ne tak nahlas,« krotila je tetička. »Nevím, kam bych vás
všechny schovala, kdyby se nějaký gestapák objevil pod okny.«

»Vidíte, měli jsme postavit hlídku,« zarazil se Slávek.

»Hlídka je,« řekla stručně tetička.

»Jak to?« nechápali chlapci.

»Sotva jste se začali scházet, přiběhla Olinka a povídá: »Teti,
já budu běhat okolo vašeho, a kdyby se někde něco šustlo, zaťukám
třikrát na okno.«

Slávek s Jendou na sebe pohlédli a usmáli se. Byl to úsměv plný
pýchy, ale i smutku. Budou moci někdy oplatit opuštěné, statečné
sestřičce její lásku?

»Půjdu se za ní podívat,« řekla Milka a vyšla z jizby.

Chlapci pokračovali v poradě. Budou se scházet daleko v lese po
malých skupinkách a připravovat se na boj, který je čeká. Každý
se musí naučit plížit, krýt se, rychle vykopat úkryt malou lopatkou,
určovat světové strany. Čekalo je mnoho úkolů, neboť to byli
většinou mladí hoši, kteří ještě nebyli na vojně. Neuměli mířit,
ani střílet. Někteří nedrželi ještě pušku v ruce. Ale nebáli se
ničeho a chtěli se všemu naučiti. Místo granátů budou zatím vrhat
kamenem a střílet budou z opravdové pušky v roklině za Zadními
kotáry.

»Ono se řekne -- střílet. Ale z čeho? Vždyť nic nemáte,« připomínala
tetička Čechová.

»Já mám revolver,« řekl Jiří Válek.

»Já loveckou pušku,« hlásil se Tomáš Barčák.

»Já pistoli,« připojil se Zdeněk Tichý.

A to bylo všechno. Před válkou byly v dědině nějaké zbraně. Když
se měly po příchodu Němců odevzdávat, lidé je zakopali do země.
Některé z nich rozdali uprchlíkům. Jiné v zemi zrezivěly a nebyly
k potřebě. A o mnohých chlapci zatím nevěděli.

»Tož to je trochu málo na válku, chlapci,« řekla tetička.

»Nevadí, teti. Zbraní je dost. Zatím jsou u Němců. Ale brzy budou
u nás,« řekl rozhodně Slávek.

»Jak to?« nechápala tetička.

»Vezmeme jim je. Já taky nemám zbraň. Ale budu ji mít, a brzy.
Uvidíte!«

»A číst z mapy bychom asi měli také umět,« vzpomněl si Joža Růžek.

»Ano. Právě jsem chtěl o tom mluvit,« souhlasil Slávek.

»Číst z mapy? Nač to?« divil se Petr Okoun.

»Vždyť tu známe celý kraj, od Vsetína až po Bystřici,« přidával
se k Petrovi Václav Tuček. »Obejdeme se docela dobře i bez mapy.«

»Ano, v našem kraji vystačíme se svými znalostmi,« odpovídal Slávek.
»My však nemůžeme počítat s tím, že budeme bojovat jen v okolí
Vsetína. Nikdo z nás neví, jak půjde fronta. Možná, že k nám vtrhnou
ze Slovenska a budou ustupovat na západ. Pak bychom šli před nimi
a snad se dostaneme až na Českomoravskou vysočinu, snad i dále.
A tam budeme odkázáni jen na mapy.«

»Tož, Slávku, máš to dobře promyšlené,« řekla uznale tetička. »Kdes
k takovým vědomostem přišel?«

»Když přicházely zprávy o ruských partyzánech, často jsme o tom
s tatínkem mluvili.«

»Což tvůj tatínek!« povzdychla tetička.

Tak se chlapci radili skoro do jedenácti hodin. Schůzku ukončil
Slávek:

»Chlapci, ode dneška jsme spojeni na život a na smrt. Náš boj
nebude lehký. Lépe vyzbrojení a početnější Němci nám budou stále
v patách. Často bude proti nám i příroda, neboť později se musíme
stáhnout do hor. Ale budeme-li odvážní, obětaví, nesobečtí a
stateční, nemusíme se ničeho bát. A proto si slibme, že v boji
budeme stát při sobě jako rodní bratři. Raněného druha nikdy
neopustíme. Bude-li někdo z nás chycen, nevyzradí nic, i kdyby
byl za živa pálen. Slibujete?«

»Slibujeme!« odpověděli sborem.

»A slibme si také,« pokračoval Slávek, »že nikdo nebude myslit
na osobní prospěch a pohodlí. Odvrhneme sobectví a budeme se řídit
heslem: Jeden za všechny, všichni za jednoho. Naše činy budou směřovat
k jedinému cíli: všechno pro národ! Všechno pro vlast! -- Slibujete?«

»Slibujeme!«

»A konečně si slibme, že ve svém boji proti německým utlačovatelům
neustaneme, dokud nebude úplně osvobozen náš rodný kraj a celá
Československá republika. Slibujete?«

»Slibujeme!«

Prostě, a přece tak vznešeně znělo temné zadunění mužských hlasů
v malé valašské chaloupce. V tom jediném slově: »Slibujeme!« bylo
odhodlání, pevnost, tvrdost, víra v budoucnost, láska i nenávist.
Bylo to bez slavnostních obřadů, ale chlapci cítili, že je to více
než slib. Že je to přísaha, kterou nikdo nezradí.

Po slibu už nikdo nepromluvil. Úplně tiše se vytratili do temné
noci. Poslední šel Slávek s Jendou.

Před chalupou čekala Milka s Olinkou.

»Olinko!« zavolali zároveň oba bratři a vzali sestru mezi sebe.

»Nebylo ti venku zima?« zeptal se Jenda.

»Nebylo. Mám vlňák.«

»A co tě to napadlo?«

»Někdo přece musí dávat pozor, ne?« usmála se.

»Jsi hodná, velice hodná,« pohladil ji Slávek a znovu si uvědomil,
jak je mu blízká a drahá.

Od tohoto večera Slávek myslil jen na to, jak by si opatřil zbraň.
Příležitost se mu naskytla až na začátku července.

Byl překrásný den, na obloze nebylo ani mráčku. Poněvadž neměl
práce na poli, šel se podívat k Trojáku. Chlapci ho upozornili,
že je tam ve skále prostranná jeskyně, která by se dobře hodila
pro společný kryt.

Pojednou se zastavil jako přimražen.

Na pokraji lesa ležel německý voják!

Slávek rychle uskočil za strom a začal ustupovat. Zpozoroval ho
nepřítel? Nehýbe se! To už by jistě střílel!

Zastavil se a naslouchal. Do zpěvu ptáků se mísilo hlasité chrápání.
Voják byl asi na obchůzce po horách, chvilku si chtěl odpočinout
a příjemné teplo ho uspalo.

Slávek se jako duch plížil po lesním mechu k spícímu. Ani větvička
nezapraskala.

Náhle se vítězoslavně usmál.

Voják si udělal dokonalé pohodlí. Sundal si pušku i opasek a položil
je do trávy vedle sebe.

Slávek se rozhlédl. V celém okolí nebylo ani živé duše.

Jediný pohyb -- rychlý a mrštný -- a puška byla jeho. Byl připraven,
že okamžitě vystřelí, bude-li se voják bránit. S puškou uměl dobře
zacházet. Tatínek ho naučil všemu, čeho by jednou jako partyzán mohl
potřebovat.

Ale chrápání neustalo.

Slávek se zase potichu odplížil. Zastavil se, až byl v bezpečné
vzdálenosti. Prohlížel pušku. Byla čistá, krásná, jako nová. Otevřel
závěr. Byl tam zásobník s pěti náboji.

Pušku tedy má... Ale čím je puška bez nábojů? S těmi pěti bude
hotov při první přestřelce. A vedle ležel opasek se sumkami! Jistě
jsou plny nábojů -- Němci jsou důkladně vyzbrojeni. Proč se nezmocnil
i opasku?

Dlouho se nerozmýšlel. Odjistil pušku a spěchal zpátky k okraji
lesa.

Pozdě!

Voják se právě probouzel. Protřel si oči, protáhl se, pohlédl vedle
sebe ... a prudce vyskočil!

»Ruce vzhůru!« vykřikl za ním Slávek.

Voják se ohlédl. Vytřeštil oči a ještě jednou si je protřel.

Pak se rychle sklonil pro opasek. Slávek teprve teď zpozoroval,
že kromě sumek je na něm i pistole.

»Ruce vzhůru!« zavolal po druhé a zarachotil závěrem.

Tomu již Němec porozuměl. Jeho ruce vyletěly do výše.

»Čelem vzad!«

Voják zase zůstal nechápavě hledět. Slávek naznačil rukou, že se
má obrátit.

Voják uposlechl.

»Pochodem vchod!«

Odzbrojený Němec stál jako socha.

»Marš!« vykřikl tedy Slávek.

Voják vykročil. A nebyl to »parádní« krok, jímž Němci budili pohrdavý
úsměv dětí a soucit dospělých. Byla to docela lidská chůze. Taková
přirozená, třesoucí se, pospíchavá. Nejprve jen pochod, pak klus
a nakonec šílený úprk.

Slávek se sklonil pro opasek. V očích se mu zajiskřilo. Sumky
byly opravdu plny nábojů! Pistole byla taky nabita a kromě toho
byly u ní dva zásobníky po desíti nábojích.

Horečně přemýšlel, kam ukrýt zbraně. Rozhodl se rychle. Odskočil
do hustého křoví a pečlivě tam ukryl pušku. Až se setmí, přijde
si pro ni a zanese ji k Čechům. Pistoli bude nosit u sebe. Neudělá
bez ní už ani krok!

To se mu teď šlo k Trojáku! Konečně má zbraň, s níž se může,
postavit proti nepříteli! Už nemusí jenom prchat a kličkovat jako
pronásledovaný zajíc! Už se může postavit na odpor, za ránu dát
ránu -- --

Kde jsou zbraně, tetičko Čechová?

Byl by nejraději zpíval.

Šel asi půl hodiny, když zaslechl jekot sirén. Zase letecký poplach!

Ti se zbytečně nahoukají -- pomyslil si. Už tolikrát byl poplach
a vždycky nadarmo. Ale ať, čím více poplachů, tím méně práce! Však
Angličané a Američané už vědí, že mají ochromit provoz v továrnách,
které pracují pro Němce.

Z dálky k němu dolehl temný hukot.

Podíval se k jihu a dech se v něm zatajil. Vidí dobře? Bílí ptáci,
stříbrní ptáci, kovoví ptáci! Tři -- šest -- devět -- a zase devět
a ještě devět --

Sedmadvacet letadel! Svaz!

Celý vzduch se chvěl rachotem motorů.

A tam -- sivá holubička! Ne sivá holubička, ale stíhačka, která
poletuje okolo svazu jako včelka okolo úlu! Vedle ní druhá, tamhle
třetí, čtvrtá, pátá -- jako by se honily, jako by si hrály!

A tamhle -- Pane Bože! -- nový svaz! Za ním druhý -- vlevo třetí!

Celé nebe se lesklo a třpytilo, celé nebe zářilo stříbrnými hvězdami,
které se po prvé ukázaly ve dne nad zmučeným národem, pozvedly
skleslá srdce a přesvědčily, že žhavé výzvy z Londýna a naděje
hlasatelů nejsou jen pěkná slova...

Jen leťte, orlové! Jen leťte a bijte! Spouštějte své pozdravy a
ničte ten nestvůrný průmysl, který měl sloužit Němcům k ovládnutí
světa!

Slávek stál na pasece a díval se k obloze. Oči se mu zamžily.
Myslil na rodiče. Proč se nedočkali tohoto krásného okamžiku?

Když letadla přeletěla, šel dále.

Brzy našel hledané místo. V lese za Trojákem byla v kopci veliká
díra, podobná jeskyni. Slávek si ji podrobně prohlédl. Stačilo
by urovnat dno, ztužit strop, dát tam několik lavic, zamaskovat
vchod -- a velká skrýš by byla hotova.

Zpáteční cestou si to namířil k Spěchalům. Musí jim ukázat dnešní
úlovek.

Pod lesem seděla Milada. Měla v ruce nějaké šití.

»Je tatínek doma?« zavolal na ni.

»Je!«

»Klid?«

Zasmála se.

»Co se směješ, Milado?«

»Však jdi dál, uvidíš!«

Již z ulice zaslechl živý rozhovor. Koho tam má starý Spěchal?

Na prahu se překvapeně zastavil. V jizbě byli čtyři neznámí muži.

»Dobrý den!« pozdravil zaraženě.

»Da zdrávstvuj, tovaryš!« přivítal ho Spěchal s širokým úsměvem.
Pak se obrátil k cizím mužům a rusky jim vysvětloval, kdo to přišel.

Mužové živě povstali, objali Slávka a představovali se:

»Timofej Alexandrovič.«

»Trofim Filipovič.«

»Michal Nikolajevič.«

»Ivan Petrovič.«

Slávek byl jako u vidění.

»To hledíš Slávku, viď?« smál se Spěchal. Za chvíli tu budu mít
celou ruskou rotu!

»A kdy přišli?«

»Dnes v noci.«

»Partyzáni?«

»Prozatím jen uprchlí zajatci. Ale to víš, do partyzánství nemají
daleko.«

Spěchal byl ve svém živlu. Jako legionář uměl dosti dobře rusky.
Aby to nezapomněl, koupil si kdysi ve Vsetíně ruský slabikář.
Občas do něho nahlédl.

»Co z toho máte, tati?« říkávala mu Milada. »Takové klikyháky!
Však do Ruska už nepojedete, tož nač?«

»Tomu ty, děvče, nerozumíš. Všechno je dobré, co člověk umí. Nikdy
nevíme, kdy toho budeme potřebovat.«

Za celá dlouhá léta se opravdu nesešel s člověkem, který by hovořil
rusky. Zdálo se, že Milada měla pravdu. Ale pak přišla válka,
Rusové si vykasali rukávy a teď se ženou...

V posledních dvou letech sedával starý Spěchal často nad bukvářem.
Četl si hlasitě, učil se zpaměti celému slovníku, který byl na
posledních listech tenké knížky, tvořil si věty. Věřil, že přijde
jeho den.

A dočkal se.

Slávek jim dosti rozuměl, ale přece ne tolik, aby pochopil všechny
podrobnosti.

»Chtějí jít na Slovensko,« vysvětloval mu Spěchal. »Ale musí se
tu zdržet nějakou dobu kvůli zdraví.«

»Jsou nemocni?«

»Michal má už delší dobu úplavici. A Timofej trpí na žaludek.«

»To je opravdu zlé.«

»Je, ale my už jim nějak pomůžeme.«

Teprve teď si Slávek všiml, že Michal je velmi vyhublý, oči má
zapadlé a celkem vypadá zuboženě. Timofej měl jen trochu zažloutlou
tvář, jinak na něm nebylo nemoc vidět.

»Jsem rád, Slávku, že jsi přišel. Chtěl jsem se s tebou o nich
domluvit. Tož podívej se: nejrozumnější bude, když se o ně
rozdělíme -- třeba já, ty a Čechovi.«

»Já bych si tedy vzal Michala a Timofeje,« nabídl se Slávek.

»Oba pacienty? Proč?«

»K nám bude mít lékař nejpohodlnější cestu.«

»Ty chceš zavolat lékaře?«

»Ovšem! Snad je nenecháme zemřít!«

»To ne, ale já jsem myslil, že koupíme jenom léky. Však lékárník
by nám dobře poradil. Ale myslíš-li -- bude to tak lepší.«

»A co jste říkal těm svazům?« zeptal se Slávek.

»Promenáda, Slávku, hotová promenáda! Čekal jsem, kdy se ukáží
Němci, ale ti se vyznamenali! Naši lidé aspoň vidí, jak to vypadá
s tou nacistickou nadvládou ve vzduchu! Kde jsi byl, když to letělo?«

»V lese nad Kubišovým. Šel jsem se podívat za Troják.«

»Co tomu krytu říkáš?«

»Bude dobrý. Dá to sice trochu práce, ale zato se tam vejde -- no,
snad sto mužů.«

»I víc. Mně se to také zamlouvá.«

»A jak se vám líbí tohle?« Slávek položil na stůl pistoli i s
naplněnými zásobníky.

»Kdes to vzal?« užasl Spěchal.

Slávek vypravoval. Spěchal to hned překládal Rusům.

»Charašó, moloděc, charašó!« smáli se a poklepávali mu po zádech.
Spěchal se také usmíval.

»Jsi opravdu moloděc, Slávku, všechna čest!«

K večeru zašel Slávek do lesa pro pušku. Za tmy ji zanesl k Čechům
a hned jim oznámil, že jim přivede ruského zajatce.

»Jenom přiveď. Však my ho nějak uživíme,« souhlasila tetička.

Druhého dne zašel do vesnice pro lékaře.

»Co se stalo, Slávku?« vítal ho starší, usměvavý pán.

»Ale, pane doktore, k našim přijeli dva ... jsou to moji bratranci --«

»Bratranci, povídáš...,« řekl lékař a pokýval hlavou.

»Ano, bratranci -- a jsou nemocni. Jeden má úplavici a druhý něco
se žaludkem.«

»Je to dnes převrácený svět! Bratranci s úplavicí a se zkaženým
žaludkem si jezdí po návštěvách! No to nic, Slávku, za chvilku
jsem u vás.«

»Děkuji vám, pane doktore!«

Asi za hodinu byl lékař na Dolině.

»Tak kde máte ty své ... bratrance?«

»Tu jsou, pane doktore!«

Lékař prohlédl Michala a nařídil klid v posteli s přísnou dietou.
Michal při přehlídce mlčel jako ryba.

Horší to bylo s Timofejem.

Lékař mu stiskl žaludek.

»Bolí?«

»Ničevó!« zářil Timofej.

»Hm ... vy mluvíte, jako by byli Rusové u Vsetína!«

»Da, da!« neporozuměl Timofej.

»Ukažte mi jazyk!« vyzval ho lékař s úsměvem.

Timofej ochotně uposlechl.

»Nu ano, žaludek! Ti vás, chudáku, kdesi špatně krmili! Ale to
nic! My z vás zas uděláme chlapíka,« bručel si lékař. Pak otevřel
brašnu a vyndal dvě lahvičky a dva balíčky prášků.

»Vy jste vzal zrovna i léky, pane doktore?« žasl Slávek.

»Proč bych tě honil do lékárny? Vím, že se lidem raději vyhneš...«

»Jen některým, pane doktore.«

»S tou úplavicí pozor! Úzkostlivou čistotu! A když bude něčeho
třeba, tak pro mne zaskoč, Slávku! Tak -- na shledanou, mládenci!«

Slávek poděkoval a oba pacienti zavolali současně:

»Do svidania!«

Lékař se jen usmíval.

Uprchlíci se rychle zotavovali. Timofej byl do týdne zdráv a
Michalovi se také brzy ulevilo.

Slávek se v těchto dnech naběhal až až. Od Čechů do Doliny, z
Doliny k Spěchalům, od Spěchalů k Čechům. Vyptával se Rusů na
všechno možné: na život v kolchoze, v továrnách, na způsob ruského
boje, na hrdinné partyzány.

A Rusové vypravovali rádi a ochotně.

Když jednou přišel k Čechům, oznámila mu Milka:

»Slávku, mluvila jsem s Havelou.«

»Vzkázal mi něco?«

»Ano. Máš přijít do jeho bytu.«

»Kdy?«

»Zítra večer.«

Havela byl Slávkův přítel. Bydlil na »Nivě«, na kopci nad Hošťálkovou.

Druhého dne k němu Slávek zašel. Vzal s sebou i Timofeje a Ivana.

Havela je už očekával.

»Jsou tu ještě tři muži,« řekl Slávkovi. »Nemusíš se před nimi
nijak ohlížet, jsou to našinci. Jeden je z Jasenné, druhý z
Prostějova, třetí z Bystřice pod Hostýnem.«

»Dobře,« řekl Slávek a vešli dovnitř.

»Přátelé,« vítal všechny Havela. »Je čas, abychom se sjednotili. Dosud
každá skupina pracuje na svou pěst. Máme organisaci v Hošťálkové,
v Ratiboři, na Vsetíně, v Bystřici, v Jasenné, v Prostějově, ve
Zlíně -- zkrátka jsme roztroušeni po celém Valašsku a po celé Moravě.
Nyní musíme všechny místní skupiny zapojit do jedné mohutné organisace,
kterou právě zakládám. Proto jsem vás svolal. Budete mi pomáhat
jako důvěrníci. Budete jezdit do rozličných moravských a později i
českých měst. Budete odevzdávat naše zprávy a rozkazy. Zúčastníte
se místních schůzí a budete mě o nich informovat -- zkrátka, práce
budete mít nad hlavu.«

»Ale budeme ji konat rádi,« poznamenal Prostějovák.

»A jak se jmenuje ta organisace?« otázal se muž z Jasenné.

»Pro vlast,« řekl stručně Havela.

Pro vlast!

Dvě krátká slova, ale co se mělo pod nimi skrývat v příštích měsících!
Kolik hrdinství, odvahy, námahy, nebezpečí, nepohodlí, sebezapření!

Schůzka, na níž bylo projednáno mnoho podrobností, trvala téměř do
rána.

Tím dnem nastal pro Slávka nový život. Chodíval na schůze místních
skupin, podával jim zprávy, odevzdával tiskopisy a letáky, přenášel
důležité pokyny -- jak to bylo ujednáno v památné schůzce na »Nivě«.
Organisace »Pro vlast« brzy sjednotila všechny podzemní bojovníky na
Moravě, ba sahala i do Čech. Střediskem celého hnutí bylo Vsetínsko.

A již tu byl konec srpna.

Nad Tatrami se začalo blýskat. Vypuklo národní povstání. Slovenský
národ ukázal světu své pravé smýšlení. Na Slovensko spěchali
dobrovolníci z Moravy i Čech.

I místní skupina v Hošťálkové měla poradu, co podniknout. Jedni
navrhovali, aby přešli na Slovensko hromadně, všichni. K těmto se
přiklonil i Slávek. Druzí však namítali, že fronta se může převalit
na Moravu co nevidět -- a pro ten případ musí zůstat v Hošťálkové
nějaký počet lidí, kteří by prováděli partyzánskou válku. A protože
poměry na pasekách i v dědině znal nejlépe Slávek, měl zůstat se
skupinou doma.

Konečně se dohodli. Dvanáct mladých partyzánů odešlo pomáhat
slovenským bratřím. S nimi odešli i čtyři ruští uprchlíci. Po
mnohých útrapách se dostali až k Liptovskému sv. Mikuláši. Zúčastnili
se tamějších bojů a nakonec -- když bylo povstání potlačeno -- se
vrátili na Moravu.

Tam zatím vzrůstal neklid. Nikoho nezmátlo, že slovenské povstání
nemělo očekávaný úspěch. V omezeném prostoru mohli ještě Němci ukázat
svou převahu. Ale tam, kde se střetli s Rudou armádou, ustupovali
na celé čáře. Říkali, že »zaujali nové, výhodnější posice, aby
zkrátili frontu«. A lidé se tomu srdečně smáli.

Ostatně odboj na Slovensku již neustal. Tisíce bojovníků se stáhlo
do hor a tam pokračovalo ve vedení partyzánské války.

Poněvadž mnozí partyzáni se vraceli na Moravu, byly lesy kolem
Hošťálkové plny německých hlídek. Slávek zase spával někdy u Čechů,
někdy u Spěchalů.

Jednou večer seděl u Čechů a bavil se s Milkou a její matkou.
Uprostřed rozhovoru Milka náhle zmlkla.

»Slyšíte?« zvedla prst a naslouchala.

Nad horami se ozval hukot.

»Letadla!«

»Jen jedno,« řekl Slávek.

Za chvíli se ozval rachot znovu. Vyšli ven.

»Jako by nad námi kroužilo,« podivila se tetička. »Snad nás nechce
bombardovat?«

»Bombardovat -- to jistě ne,« zamyslil se Slávek. »Spíše bych řekl
něco jiného.«

»A co by to mohlo být?« zvídala tetička.

»Parašutisté.«

»Ty myslíš?«

Ukázalo se, že Slávkův dohad byl správný. Před půlnocí -- to už
všichni spali -- někdo zaklepal na okno.

Slávek vyskočil a vyhlédl oknem. Pistoli měl v ruce.

Ale ať se namáhal jakkoliv, nerozeznal nic.

»Půjdu se tam podívat,« zašeptala tetička. »A ty jdi pro jistotu
do krytu. Kdyby to byl germánec...«

Slávek zmizel ve sklepě. Přivalil kládu, sevřel pistoli a naslouchal.

Tetička šla otevřít.

»Je tam někdo?« otázala se zhurta.

»Ano. Pustíte mě dovnitř?« ozval se zvenku ženský hlas. Návštěvnice
mluvila česky s ruským přízvukem.

Tetička byla poněkud zmatena. Očekávala, že zaslechne tvrdou
germánskou řeč.

Slávek ihned vytušil, oč jde. Rychle vylezl z úkrytu.

»Teti, otevřte!« řekl. »To je jistě ruská parašutistka.«

Tetička otevřela a vedla neznámou ženu do kuchyně. Slávek šel s
nimi.

Milka zatím rozsvítila.

V záři lampy spatřili mladou dívku v ruské uniformě. Na zádech
měla tlumok, na řemeni samopal, u pasu pistoli. Celá byla od
bláta. Na rukou měla velké odřeniny. I její tvář byla od krve.

»Probůh, slečno, jak to vypadáte!« zhrozila se tetička. »Kdo vás
tak zřídil?«

Dívka se usmála.

»Já sama.«

»A co jste dělala?«

»Skočila jsem z letadla,« řekla vesele.

»To bylo to letadlo, mami!« vpadla jí do řeči Milka.

»Hned jsem si to myslil,« poznamenal Slávek.

»A byla bych tu bývala už dávno,« pokračovala. »Ale cestou jsem
zapadla do nějaké rokliny a trochu jsem se odřela.«

»Já jsem myslila, že jste si to udělala při seskoku,« řekla Milka.

»Ale ne, s tím jsem dnes měla hodně štěstí. Seskok se mi podařil
bezvadně.«

»Božínku!« zarazila se tetička. »My vás tu obhlížíme a já vám
ani nic nepodám.«

»Děkuji. Stejně nemám čas.«

»Kam chcete ještě jít?«

»Jenom k vám na půdu.«

»Na půdu?«

»Musím si tam postavit vysílačku.«

Všichni pohlédli na statečnou dívku s obdivem. Potlučená, zakrvácená,
unavená, jistě i hladová -- a první myslí na vysílačku!

»Tož aspoň kousek chleba s máslem,« nedala se odbýt tetička.

»Když dovolíte, trochu bych se umyla,« poprosila dívka.

Milka byla samá ochota. Snesla by jí modré z nebe.

Radiotelefonistka si sundala těžký batoh a umyla se. A už tu byla
tetička s krajícem chleba a hrudkou másla.

Milka přinesla mléko.

»A kde jste se naučila tak pěkně česky?« zeptal se Slávek.

»Už před válkou jsem se učila soukromě. A za války jsem se hodně
stýkala s vašimi vojáky a partyzány. Jsou to dobří bojovníci.«

Rychle pojedla.

»A teď se nenechte rušit a pokračujte ve spaní,« zasmála se. »Já
si zatím postavím svou stanici.«

»Můžeme vám nějak pomoci, slečno?« nabídla se Milka.

»Říkejte mi Natašo. Nezní to tak cize.«

»Oh, jak ráda!« rozzářila se Milka.

Na spaní už nepomyslila. Vzala lampu, Slávek Natašin batoh a
všichni tři vylezli na půdu. Nataša se hned dala do práce. Milka
svítila a Slávek pomáhal utahovat šrouby a spojovat dráty. Tetička
byla dole na stráži.

Pracovali mlčky.

Teprve za chvíli zašeptala Nataša:

»Při každém seskoku mám strach, jestli se mi to nerozsype. To
víte, součástky jsou jemné a při tom dopadu...«

Když byla stanice sestavena, řekla Nataša:

»A teď to hlavní -- funguje-li.«

Otočila knoflíkem. Něco zabzučelo.

»Dobré je to!« zasmála se spokojeně.

»A my zas půjdeme,« pokynul Slávek Milce.

»Děkuji vám za pomoc, přátelé. A dobrou noc -- nebo už ráno?«

Nikdo si už nelehl, ačkoliv venku bylo ještě úplně tma.

»Tak už to začíná,« usmíval se šťastně Slávek.

»Jen ať to s vámi, děti, dobře dopadne,« strachovala se tetička.

»Nic se nebojte, mami,« chlácholila ji Milka. »Jde-li s námi národ,
který má takové ženy, jako je Nataša -- čeho bychom se báli?«

»Opravdu, je to hrdinka!« řekla s obdivem tetička. »Takhle se
pustit do tmy, do neznámého kraje...«

Ráno přišla Nataša do kuchyně.

»Už jsem navázala spojení,« zářila. »A mám pro zdejší partyzány
nějaký rozkaz.«

»Rozkaz? Pro nás? Od koho?« Slávek myslil, že radostí vyskočí.

»Od majora Murzina.«

»Major Murzin? To je ten --«

»Velitel první partyzánské brigády Jana Žižky z Trocnova.«

»Jak zní jeho rozkaz?« Slávek se chvěl nedočkavostí.

»Máte co nejrychleji připravit bunkr nad Hošťálkovou.«

»Dobře. Máme velký za Trojákem. Hned se dáme do práce.«

»Major je ještě na Slovensku, ale může tu být se svým štábem každý
den. Až bude bunkr připraven, řekněte mi to. Já mu to oznámím.«

Nataša nemohla tušit, že příchod majora Murzina se zdrží trochu
déle.

Bunkr byl již několik dní hotov. Radiotelefonistka po splnění
svého úkolu v Hošťálkové odešla dále na Bystřicko -- a skupina
majorova stále nepřicházela. Když se konečně objevila v Hošťálkové,
major Murzin v ní nebyl. Cestou ho stihla nehoda.

Když přecházel se svým štábem pohraniční Javorníky, byli v noci
zrádně přepadeni velkou přesilou Němců. V boji byli zabiti dva
partyzáni. Několik jich bylo zraněno. Mezi raněnými byl i major
Murzin. Dostal ránu do ruky a do nohy.

Chtěli ho vzít s sebou.

Protože viděl, že by tím ohrozil celou skupinu, rozkázal stručně:

»Dál půjdete sami. Na shledanou!«

Rádi by mu byli odporovali, ale neodvážili se. Major byl tvrdý
k sobě, ale také k svým partyzánům.

Odcházeli a loučili se s ním aspoň několika pohledy. Spatřili
ještě, jak se dopotácel k můstku, jenž vedl přes horský potůček.
Vlezl pod něj.

Zatím se rozednilo.

Němečtí vojáci prohlíželi keř za keřem. Chodili po můstku, pod
nímž ležel major Murzin téměř v bezvědomí...

Měl život tuhý jako kočka. Když už ho v duchu pochovali, objevil
se v bunkru nad Hošťálkovou. Byl bledý, zesláblý, třásla jím horečka.
Ale přišel a žil.

Poležel si mnoho týdnů.

A tehdy ho poznal Slávek. Bylo to před vánocemi.

Major si ho dal předvolat. Ležel na dřevěné pryčně, ruku i nohu
měl ovázánu. Bledá tvář se ztrácela v černém plnovousu.

Upřel na Slávka svůj pohled. Jaké to byly oči! Jenom ses do nich
podíval a hned jsi věděl, že máš před sebou žulovou skálu.

»Jsi moloděc,« přivítal Slávka. »Slyšel jsem o tobě. Budeš velitelem
partyzánské skupiny ,Hošťálková'.«

Se Slávkem se zatočil svět.

»Opatříte si zbraně a hned začnete. Váš úkol: rušit německý provoz
v prostoru Vsetín--Bystřice pod Hostýnem.«

»Rozkaz, bratře majore!«

Slávek se vypjal jako starý voják.

Major pokynul hlavou a řekl:

»Do svidania!«

A zase -- jako vždycky v pohnutých chvílích -- Slávkovy první
myšlenky patřily umučeným rodičům.

Tatínku, tatínku, co jsi mi to udělal! Jakou bys měl radost, kdybych
se dnes rozběhl do Doliny, vpadl do světnice, objal tě a zvolal:
»Tati, ruský major mě jmenoval velitelem bojové skupiny partyzánů!«

A ty, maminko? Snad se na mne odněkud díváš a říkáš si: »Dobře
to ten chlapec dělá. Plní můj odkaz tak, jak jsem si to přála.«

Někdo mu poklepal na rameno.

Slávek se otočil.

Před ním stál vysoký, usměvavý muž v ruské uniformě.

»Pojď ještě se mnou, tovaryš! Musím ti to jmenování dát černé na
bílém. Jsem komisař Štěpánov.«

Odvedl ho ke stolu, který byl pokryt mapami a papíry. Vystavil
mu legitimaci, na níž měl potvrzeno, že byl jmenován velitelem
bojové partyzánské skupiny »Hošťálková«.

»A toto máš ode mne na památku.« Komisař Štěpánov se sklonil a
vytáhl zpod stolu samopal. »Jistě ti vykoná dobré služby.«

Slávek byl tak překvapen a dojat, že nemohl ani promluvit.




8. První výprava


Příchodem ruských partyzánů se rozhořely plameny vzpoury a odboje
nad celým Valašskem.

Němci věděli, že válka je prohrána. Rusové vnikli hluboko do Německa.
Obsadili východní Slovensko a bojovali u Komárna. Lámali zoufalý
odpor v Budapešti.

Posledním útočištěm prchajících armád měly být české země. Proto
se narychlo budovala opevnění na Moravě i v Čechách. Všechny důležité
přechody, mosty, tunely, železnice a silnice byly ostražitě hlídány.

Slávkova skupina se scházela v bunkru, který si připravili již
na podzim v lese za Spěchalovou chalupou. Byla to malá rokle.
Strop si udělali tak, že tam dali několik osekaných kmenů, nahoru
naházeli silnou vrstvu hlíny a kamení a přikryli to listím a malými
hustými keři. Vchod zúžili, takže i když byl odmaskován, museli se
při jeho přecházení sklonit.

Skupina neměla sice bezdrátovou telegrafii, ale dovídala se o
všem skoro tak rychle, jako kdyby ji měla. Slávek totiž řekl vždycky
Milce, oč jde. Ta to vyřídila třem chlapcům, každý z nich dalším
třem a tak to šlo dále. Za čtvrt hodiny věděli všichni partyzáni,
co se má vykonat.

Po rozhovoru s majorem Murzinem svolal Slávek partyzány do bunkru.
Přišel tam i s Jendou. Čekali.

Za chvíli se začali trousit. První přišel Pavel Kovářů.

»Jste tu sami?« podivil se.

»Jak vidíš...«

Ale už se tu objevil Tonda Adámků. Byl prostřední postavy, ramenatý,
oči modré jako chrpy. Vynikal tělesnou silou. Měl-li se odklidit
skácený strom, nikdy při tom nechyběl Tonda. U jednoho konce těžkého
kmene stáli tři chlapci, u druhého Tonda. Sám. Plivl si do dlaní,
ze široka se rozkročil, uchopil kládu. Na čele mu naběhly žíly,
do tváře se hnala krev. Supěl jako lokomotiva. »Jen mě nechte!«
okřikl kamarády, když mu chtěli pomoci. »Starejte se sami o sebe!«
Chlapci mu říkali Herkules.

Potom přišel Jiří Válek, zubní technik. Bledý hoch uhlazeného
chování, vždycky pečlivě vyholený, učesaný, nažehlený. »Počkej,
Jiří,« škádlívali ho, »ty budeš mít v horách kříž, až se tam natrvalo
odstěhujeme!« -- »Proč?« -- »Chodíš jako panenka, ale tam?« -- »To
nevadí,« odpovídal jim rázně. »Břitvu si vezmu, štětku a mýdlo
také, hřeben mám, voda je v potůčcích...« Před dvěma lety mu
popravili bratra, který byl dopaden na útěku z koncentračního
tábora. Jiří uměl dosti dobře rusky.

Zakrátko tu byli i ostatní: Zdeněk Tichý, Petr Okoun, Tomáš Barčák,
Josef Malina, Karel Nevrla, Václav Blizňák, Štěpán Pala -- a jak
se všichni jmenovali.

Když byli pohromadě, Slávek jim vypravoval o své návštěvě u majora
Murzina. Objasnil jim úkol, který byl svěřen jejich skupině.

»Jde do tuhého, hoši,« řekl nakonec. »Nyní máme ukázat, co dovedeme.
Připomínám vám slib, který jsme si dali. Půjde o život každého z
nás. Němci nás budou honit. V horách na nás čeká zima, sníh, mráz,
bláto. Jistě budou i takové chvíle, kdy bude hlad. Nemá-li někdo
dosti síly a odvahy k takovému životu, ať to řekne otevřeně. Bude
to od něho čestné -- a já se pro to na něho zlobit nebudu. Může nám
prospívat jinak, i když zůstane v dědině.«

Rozhlédl se po své skupině. V mihotavých plamenech malého ohně, u
něhož se ohřívali, viděl jen jejich oči. Byly na něho upřeny pevně,
nikdo je nesklopil. Nikdo se nevyhnul jeho pátravému pohledu.

Konečně se ozval Pavel:

»Slávku, to snad nemyslíš vážně?«

Ostatní souhlasili.

»Tak je to v pořádku,« řekl spokojeně Slávek. »Teď se můžeme dát
do práce.«

»Však už se nemůžeme dočkat,« přerušil ho Tonda.

Slávek pokračoval:

»Naším prvním úkolem je -- opatřiti si zbraně. Vypátráme nějaký
menší vojenský oddíl, přepadneme jej a zmocníme se jeho zbraní.«

»Já si vezmu na tuto akci svou pistoli,« připomněl Zdeněk Tichý.

Partyzáni říkali každému svému podniku »akce«.

»Ovšem,« přikývl Slávek. »Vezmeme s sebou i mou pušku a pistoli
a také automat, který jsem dostal od Štěpánova. A ty, Jiří, si
vem svůj revolver. To už nám musí stačit.«

»I s holýma rukama bych se do nich pustil,« řekl Herkules-Tonda.

Porada trvala dlouho. Řešili všechny okolnosti, které by se jim
mohly při výpravě vyskytnout.

»Nyní se rozejdeme domů,« končil poradu Slávek. »Buďte každou
chvíli připraveni, že vás dám svolat.«

Již za dva dny ho vyhledal Pavel.

»V Kašavě jsou Maďaři,« hlásil. »Zdrží se tam několik dnů.«

Byla to jedna z těch jednotek, které Němci odstranili z fronty,
poněvadž jim nedůvěřovali.

»Kolik je jich?« otázal se Slávek.

»Několik set. Jsou ubytováni po domech.«

Večer byla v bunkru porada.

Slávek rozhodl, že výpravu na zbraně podnikne on s desíti partyzány.
Hlásili se všichni. Vybral si Pavla, Tondu, Jendu, Zdeňka, Jiřího
a ještě pět dalších.

Tondovi dal pistoli, Pavlovi pušku.

Před desátou hodinou přišli ke Kašavě. Jindy v tuto dobu vesnice
již spala. Dnes tu bylo rušno. Ze stájí se ozýval dusot koní. Po
dvorech přecházeli vojáci. Místy se ozývaly maďarské písně.

U kašavského hřbitova se zastavili. Slávek je rozdělil na dvě
skupiny. Pět jich zůstane zde, ti pomohou nést uloupené zbraně.
Ostatní půjdou se Slávkem.

Byla hluboká tma.

Před prvním domkem stála nějaká postava. Slávek zamířil přímo k
ní. I přes hustou tmu rozeznal, že je to sedlák, který si vyšel
před spaním zakouřit.

»Strýčku, jsou u vás Maďaři?« otázal se.

»Jsou,« řekl překvapený rolník.

»Kolik?«

»Tři.«

»Kde jsou?«

»V kuchyni. Umývají se. A proč to chcete vědět?«

»Jsme partyzáni.«

»Par -- partyzáni?«

»Ano, partyzáni!« řekl Slávek. »Tož se ani nehněte a mlčte!«

Sevřel samopal, s nímž se naučil v posledních dnech dobře zacházet.
Tonda a Pavel šli s ním, Jenda se Zdeňkem a Jiřím hlídkovali.

Před kuchyní se zastavili. Zatemňovací papír byl poodhrnut, takže
viděli všechno, co se uvnitř dálo. Jeden Maďar seděl na stoličce
a umýval si nohy. Druhý si leštil boty a třetí seděl za stolem a
psal dopis. Karabiny měli postaveny v koutě u dveří.

Slávek otevřel dveře a vkročil dovnitř. Tonda s Pavlem zůstali
na chodbě.

»Dobrý večer!« pozdravil klidným hlasem Slávek.

Maďaři vytřeštili oči. Zůstali hledět na příchozího jako na zjevení.
Tomu, který leštil boty, vypadl kartáč z ruky.

První se vzpamatoval voják, který psal dopis. Viděl před sebou
mladého, asi dvacetiletého hocha. A on, starý voják --

Jeho pohled se svezl do kouta. Tam stály tři karabiny. Byly nabity.

Maďar hbitě povstal, odstrčil stůl a chtěl přiskočit ke zbraním.

Ale Slávek byl rychlejší:

»Ruce vzhůru!« zasykl.

Snad Maďaři neporozuměli jeho slovům. Ale pochopili, co znamená
výhružný pohled mladého partyzána, co znamená jeho samopal připravený
k palbě a pistole s puškou, které se náhle objevily ve dveřích.

Tři páry rukou vyletěly nahoru.

»Pavle, posbírej to!« zavelel Slávek.

Pavel uchopil karabiny.

»Kde jsou náboje?« tázal se Slávek.

Maďaři se na sebe zmateně a ustrašeně podívali. Nerozuměli.

»Patrony!« opakoval svou výzvu.

Maďaři pokynuli k věšáku u dveří. Tam visely opasky se sumkami.
Tonda hbitě přiskočil a naházel je do chlebníku.

»Tu je moc partyzánů,« řekl ještě Slávek k Maďarům a naznačil
rukou, jako by v celém okolí byli samí partyzáni. Dal prst na
ústa a dodal: »Vy budete mlčet, nebo --!«

Při těchto slovech pohladil svůj samopal.

Maďaři živě přikývli, že chápou. Bylo vidět, jakou mají radost,
že z toho vyvázli se zdravou kůží.

Malá skupina vyšla ven. Odevzdali zbraně svým druhům a chystali
se vejít do druhého domku.

»Slávku,« řekl Pavel, tady strýček nám poradil, že v jednom domku
na konci této ulice je vůz s municí. Jsou prý tam i pancéřové pěsti.«

»Viděl jsem to sám,« dotvrzoval strýček, který se už zatím vzpamatoval
ze svého leknutí. »Ale musíte si dát pozor, je u něho hlídka.«

»Pojďte nám ten dům ukázat!« vyzval ho Slávek.

»To po mně, chlapci, nechtějte!« začal se třást vesničan. »Chodí
tu kontrola a kdyby mě s vámi dopadla --«

»Jaká kontrola?« otázal se Slávek.

»Německý důstojník s dvěma vojáky. Povídá se, že Němci už Maďarům
nevěří.«

»A který je to domek?«

»Půjdete touto uličkou až na konec. Vůz s municí je v předposledním
domku,« vysvětloval ochotně sedlák.

»Strýcu, jestli nás klamete, přijdeme si to s vámi vyřídit,« řekl
výhružně Slávek.

»Ale, Bože, chlapci, proč bych vás balamutil? Jste přece naši lidé,
ne? Tož jenom buďte opatrní!«

»Dobře. Teď můžete odejít. Ale běda vám, řeknete-li něco!«

»Chraň Bůh!« volal už za vraty šťastný strýček. »Já už do rána
radši ani nevylezu!«

Slávek odeslal Zdeňka se zbraněmi ke hřbitovu. Nechá zbraně u
skupinky a vezme s sebou dva další partyzány.

»Tu munici si necháme až na konec. Teď půjdeme dům od domu,« rozhodl
Slávek.

V druhém domě ukořistili pistoli a karabinu. Jeden Maďar byl důstojník.

Slávek dostal nápad.

Práce bude snadnější, bude-li vystupovat ve stejnokroji maďarského
důstojníka.

Vzal důstojníkovi čepici i plášť.

Na chodbě si to rychle oblékl.

V třetím domě to šlo zase hladce. Počet ukořistěných zbraní utěšeně
vzrůstal.

Prošli ještě několik domků. Nenarazili na žádný odpor.

»To je opravdu strašná armáda!« zašeptal Slávek Pavlovi, který
si zavěsil za opasek dva ruční granáty.

»Je,« souhlasil Pavel. »Ale nám to může jenom prospět.«

Přicházeli k domku, v němž měl býti vůz s municí.

»Připrav si granáty!« řekl Slávek Pavlovi. »Automat odevzdám Tondovi.
Já si vezmu jen pistoli. Půjdu nejprve sám, vy pár kroků za mnou.
Kdyby se něco nepovedlo, začneme střílet.«

Slávek vešel rázně dovnitř. Vůz stál hned pod kůlnou!

Stráž blikla elektrickou svítilnou. Když viděla důstojníka, rychle
zhasla.

Slávek mířil na oko do kuchyně.

Náhle se otočil, přiskočil ke strážnému a tlumeně zvolal:

»Ruce vzhůru!«

Jaký byl jeho úžas, když voják vzkřikl -- slovensky:

»Něstrilajte! Robte si čo chcete, len něstrilajte!«

»Nekřič!« rozkázal tiše Slávek. »Ty jsi Slovák?«

»Nie, já som z Podkarpatskej Rusi, ale slovensky viem hovoriť...«

Pavel s Tondou a Jenda s Jiřím stáli již za Slávkem.

»Pavle, vyjdi před kůlnu a hlídej! My si to tu zatím prohlédneme.«
Voják nadzdvihl plachtu.

»Len si naberte, čo chcete,« vybízel je. »Tu sú granáty, tu náboje
do karabin, tu do pistolí --«

»Pancéřové pěsti jsou tu také?« otázal se Slávek.

»Tuná!« odpovídal ochotně voják.

Sundal další plachtu. V podlouhlé bedně ležely urovnány nebezpečné
zbraně.

Slávek vyndával bedničky s náboji a chlapci mu je odbírali. Nakonec
jim podal i tři pancéřové pěsti.

»Slávku, už to neuneseme!« smál se Tonda. »Už dost!«

Jako na zavolanou vrátil se od hřbitova Zdeněk s dvěma kamarády
a nabrali si také plné náruče.

Vtom zaslechli ostré zapísknutí. Bylo to znamení, že se blíží
nebezpečí.

»Tondo, dej mi automat!« rozkázal Slávek. »Tu máš pistoli!«

Vyběhli ven.

Z vedlejší ulice k nim běžela ozbrojená tříčlenná hlídka. Byla
to německá kontrola, o níž se zmínil sedlák u prvního domku.

Slávek rázem poznal, že boj je nevyhnutelný.

»Utíkejte!« zavelel obtíženým druhům. »Cestou střílejte, ale pozor!
Já se tu trochu zdržím.«

Vtom zazněl pronikavý německý rozkaz:

»Stát!«

Slávek se ohlédl za svými partyzány. Běželi jako o závod.

A zase:

»Stát!«

Hned nato několik ran. Zasvištěly Slávkovi okolo uší. Pleskly na
zeď, bouchly do vrat.

V té chvíli spustil jeho samopal: Rrrrrrrrrrrr!

Tlumený výkřik a temný pád k zemi.

Slávek se dal na útěk.

Před ním se střílelo. To jeho skupina vnášela zmatek mezi
pronásledovatele.

Náhle se za nim ozvaly rychlé kroky. Vzteklý hlas -- už to byl
jiný než před okamžikem -- přehlušil střelbu:

»Stát!«

Slávek se rychle obrátil.

Rrrrrr! Rrrrrr! Rrrrrrr! zaznělo v několika dávkách.

Křik ustal.

Slávek doběhl ke hřbitovu.

»Jste tu všichni?«

»Ano.«

»Rychle do lesa!«

Běželi do kopce. Letěli jako ptáci. Čím pro ně byla tíha ukořistěných
zbraní? Měli by se nechat zajmout či postřílet teď, když mají
tolik karabin, granátů a nábojů?

V Kašavě nastal nepopsatelný zmatek.

»Partyzán! Partyzán! Partyzán!« ozývalo se se všech stran.

Do výše vyletěly světelné rakety. Elektrické svítilny se míhaly
jako svatojanské mušky. Sem tam zazněl ojedinělý výstřel.

Nikdo se však nevydal za unikajícími partyzány. Hluboké okolní
lesy mohly skrývat za každým krokem smrtelné nebezpečí...

Konečně hluk slábl.

Prchající skupina mlčela. Útěk do kopce je notně zahřál. Už neletěli
jako ptáci, ba ani neběželi. Šli zvolna. Pot se jim řinul s čel
a v praméncích stékal po zádech. Zbraně tížily. Únava podlamovala
kolena.

Čím dál tím častěji museli odpočívat. Návrat jim trval plné tři
hodiny.

Když přicházeli k bunkru, ozvalo se ze tmy zvolání:

»Stůj! Kdo tam?«

»Svoji!« odpověděl Slávek.

»Dále!«

V bunkru nikdo nespal. Čekali s napětím, jak dopadne výprava.

Když uviděli kořist, zapomněli na všechnu opatrnost a bujně zavýskli.
U vchodu se objevila hlídka.

»Mějte rozum!« napomínala je. »Vždyť vás musí být slyšet až v
Hošťálkové!«

»Ať nás slyší!« volali rozjaření partyzáni. »Naši by měli radost -- a
Němci? Ať přijdou!«

»Jen ať přijdou!«

»Teď už mohou přijít!«

»Jen co s tou pancéřovou pěstí?« dumal Tonda. »Karabině rozumím,
pistoli také, i s granátem si poradím -- ale pancéřová pěst?«

»S tím si nelam hlavu, Tondo!« uklidňoval ho Slávek. »Teď se vyspíme
a ráno nám komisař Štěpánov ukáže, jak se s ní zachází.

Teď se vyspíme? Údy jsou jako zpřelámány, chodidla pálí, záda a
ramena jsou odřena a plna otlaků, celé tělo je jako v ohni -- ale
jak by bylo možno spát?

Otázky těch, kdo byli doma, nemají konce. A odpovědi jsou jako
zápalné jiskry. Vzněcují obrazotvornost, hřejí uspokojením, burcují
touhu po činech.

V dohasínajícím ohníčku se lesknou ukořistěné zbraně: dvacet karabin,
čtyři pistole, dvě bedny ručních granátů, pět beden s náboji do
karabin, tři pancéřové pěsti.

»Můžeme být spokojeni, hoši,« řekl Slávek. »Ale teď vám radím
dobře -- spěte! Kdož ví, co na nás čeká zítra.«

Převrátil se na bok a za chvíli už bylo slyšet jeho pravidelné
oddychování.

»Je to kliďas,« zašeptal kdosi.

»A kdybyste ho viděli v Kašavě!« řekl Pavel. »Bzučelo to okolo
něho jako včely -- ale on si zůstal klidně vzadu a řezal to svým
automatem jako na nějakém cvičení.

»Major Murzin věděl, proč ho jmenoval naším velitelem,« řekl uznale
Tonda.

»Ostatně, my jsme to věděli také,« ozval se i Jiří. »Vždyť on byl
za našeho velitele už jaksi předurčen: svým utrpením i odvahou.«

Již se začínalo šeřit, když bunkr ztichl.

Les byl jako bez života.

Jen v houštině stála partyzánská hlídka a bystře pozorovala celé
okolí.




9. Bojové akce


Kapitán-komisař Štěpánov byl pravou rukou majora Murzina, vrchního
velitele partyzánských oddílů na Valašsku.

Slávek se s ním stýkal téměř denně. Jednou se sešli na Šanhaji, po
druhé u Čermáků, jindy u Spěchalů, pak zase v bunkru hošťálkovské
skupiny. Čerpal od zkušeného bojovníka cenné rady a pokyny, jak se
má postupovat v partyzánském boji. A Štěpánov měl těch zkušeností
mnoho, neboť partyzánskou válku prováděl od Ukrajiny až po Moravu.
Učil Slávka, jak se má zacházet se samopalem, s ručním granátem,
s minou, jak se má partyzán krýt, jak má slídit po nepříteli.

Oblíbil si tohoto moravského chlapce, o jehož smutném osudu se
dověděl hned na pohraničí. Organisace »Pro vlast« podala velitelskému
štábu partyzánů přesné zprávy o poměrech na celém Valašsku. Seznámila
jej s nezlomným odhodláním všeho lidu bojovati proti Němcům. Popsala
vesnice a osamělé paseky, kam mohli přijít partyzáni s jistotou,
že budou přijati s otevřenou náručí. Dodala jim seznam lidí, před
nimiž se musí mít na pozoru, ale i těch, kteří už před příchodem
Rusů stáli v otevřeném boji proti cizím vetřelcům.

Mezi těmito zaujímal význačné místo Slávek. Kapitán Štěpánov se
zájmem vyslechl vypravování spojky o hrdinném chlapci, který se
už ve škole netajil odporem proti Němcům, který už jako mladý učeň
bojoval proti udavačům a spolu se svými rodiči zachraňoval české
lidi před uvězněním, který podporoval uprchlíky a četným bojovníkům
dopomohl k útěku na Slovensko, který organisoval místní skupinu
odboje ve své rodné obci. Už při těchto zprávách pocítil komisař
partyzánské brigády Jana Žižky náklonnost k Slávkovi. A což teprve,
když ho poznal osobně! Líbila se mu jeho prostota, klid a rozvážnost.
Líbilo se mu, že Slávek dovedl mluvit o věcech nejnebezpečnějších
s takovou samozřejmostí jako o věcech nejvšednějších.

Tak nebylo divu, že mezi oběma muži vzniklo opravdové, upřímné
přátelství. Jistě k tomu přispěla i ta okolnost, že kapitán Štěpánov
byl jenom o něco málo starší než Slávek.

Domlouvali se řečí, která byla směsí ruštiny i češtiny. Slávek se
ledačemu naučil od starého Spěchala, který teď i doma hovoříval více
rusky než česky. Štěpánov znal dosti českých slov už ze Slovenska,
kde se stýkal se slovenskými i českými partyzány od srpna 1944.

Když se mu Slávek přišel pochlubit s bohatým úlovkem zbraní z
Kašavy, Štěpánov byl velmi potěšen.

»Jsi opravdu chlapík, Slávku,« řekl. »Nevím, mám-li mít větší
radost z těch zbraní či z tvé odvahy.«

Hned mu podrobně vysvětlil, jak se zachází s pancéřovou pěstí.

»Ty si ovšem necháte v záloze,« poučoval ho. »Použili byste jich
jenom při nějaké větší akci, hlavně kdyby šlo o tanky.«

Major Murzin měl vrchní velení nad mnoha takovými skupinami, jako
byla Slávkova. Za sídlo svého štábu zvolil lesy nad Hošťálkovou.
Odtud se rozjížděly spojky na všechny strany. Odevzdávaly majorovy
rozkazy jednotlivým velitelům. Ti mu zase hlásili, jak ta nebo ona
akce dopadla, kde jsou Němci, v jakém počtu, jaké pohyby provádějí.
Tak měl major stále jasný a přehledný obraz o všem, co se děje v
širém kraji.

Brzy po výpravě do Kašavy obdržel Slávek nový úkol: přerušit telefonní
spojení mezi Vsetínem a Bystřicí pod Hostýnem.

Vzal si k tomu celou skupinu. Ti, kdo dosud neměli zbraně, odskočili
do dědiny pro pilky a zahradnické nebo klempířské nůžky.

Noc byla neobyčejně jasná, což bylo značnou překážkou. Má-li se
akce podařit, musí být provedena co nejrychleji. Telegrafní sloupy
se táhly podél hlavní silnice, po níž každou chvíli jezdila německá
auta.

Třicet mlčících partyzánů kráčelo lesními pěšinkami. Šli k horám
za Šanhají, kde bylo nejvíce naděje na nerušenou práci.

Když přišli na místo, Slávek udělil stručné rozkazy. Utvořil osm
skupinek po třech mužích. Každá trojice si vezme na starost jeden
telegrafní sloup. Podřežou jej, svalí přes cestu, dráty přestříhají,
stočí a odnesou. Zbývající partyzáni budou hlídat. Skryjí se na
pokraji lesa. Objeví-li se osamělá německá hlídka, zastřelí ji.
Ojedinělé auto také napadnou, ale pracovat se bude dál. Jen kdyby
se tudy hnala celá nepřátelská kolona tanků nebo aut anebo velký
oddíl pěchoty, musí být práce přerušena. V tom případě se vypálí
na nepřítele co nejprudší salva, ale okamžitě se ustoupí do lesa
bez dalšího boje.

Slávek hlídal silnici ve směru od Bystřice.

Ticho lednové noci bylo přehlušováno jen skřípavým zvukem pil.
Minuty se vlekly s protivnou nekonečností. Chlapci jistě pracovali
co nejrychleji, ale jejich veliteli se zdálo, že to trvá příliš
dlouho. Už kdyby to bylo! Každou chvíli se tu mohou objevit Němci...

Konečně!

Prásk! -- zarachotil nočním tichem první podřezaný sloup.

Slávek očekával, že se vzápětí ozve temná rána, to jak sloup dopadne
na silnici. Ale kromě silného zadrnčení drátů se neozvalo už nic.
Sloup zůstal viset nízko nad zemí, protože jej zadržely napjaté
dráty.

A zase -- prásk!

Druhý sloup!

Hned nato dva temné údery:

Bummm! Bummm!

Les zahučel táhlou ozvěnou.

Pak již to šlo ráz naráz:

Prásk! -- Bummm! -- Prásk! Bummm! Osmkrát se ozvalo táhlé zadunění.
Osm telegrafních sloupů leželo na silnici.

Teď ještě dráty!

Nebylo třeba někoho pobízet. Cvakání nůžek, řinčení drátů, rozbíjení
porcelánových kalíšků.

A již tu byla první trojice s hlášením:

»Hotovo!«

»Dobře! Skryjte se v lese!« vyzval je Slávek.

Za chvíli byli všichni pohromadě. Když opouštěli místo své akce,
vrhli ještě poslední pohled na ležící sloupy...

Teď jdou »domů«. Mráz je štípe do tváří. Místo vyhřátého pokoje
a teplé postele je přivítá vymrzlý bunkr a dřevěná pryčna. A to
ještě napřed musí vykopat v lese hlubokou díru, naházet tam kola
drátů, zaházet to zamrzlými hroudami a zamaskovat větvemi.

A přece je cosi hřeje. Je to vědomí, že zase zlomili jedno kolečko
v tom nestvůrném stroji, který chtěl rozdrtit Evropu a celý svět.
Jen kolečko, pravda. Dokonce velmi malé kolečko. Ale i to znamená
poruchu!

A ještě více je hřeje představa, co se nyní děje na obou konečných
stanicích, jež byly těmi dráty spojeny. Jako by slyšeli ten vřískavý
a zlostí přeskakující hlas německého důstojníka, který křičí do
sluchátka: »Haló! Halóóó! Halóóóó! Proklatě! Co se tam neozýváte?
Halóóóó! Dám vás zavřít -- slyšíte, zavřít! Zde je důležitá depeše
od samého státního tajemníka obergruppenführera SS Karl Herrmanna
Franka -- okamžitě to má být odevzdáno do Bystřice -- halóóóó!
Slyšíte?! Zavřít! Zavřít vás dám --!«

Přistupuje k němu telegrafista, který již dva roky ustupuje s
německou armádou. Ten ví, kolik uhodilo.

»Pane poručíku, křičíte zbytečně,« říká tiše a bez zájmu.

»Co? Co to povídáte?« žasne nad jeho troufalostí mladý důstojník,
který si ještě před rokem hrával s dětmi jako velitel oddílu
Hitlerovy mládeže.

»Nikdo vás tam neslyší,« pokračuje bezbarvě telegrafista.

»Protože spí!« sípe bojovný mladík.

»Ale co by spal! To zase partyzáni přeřízli linky.«

»Jak -- jakže? Partyzáni? Kde jsou partyzáni?«

Důstojník bledne a bezděky sevře pistoli. Slyšel toho o partyzánech
už tolik, že stačí pouhá zmínka o nich, aby byl strachem bez sebe.

Ostřílený telegrafista se na něho dívá. V jeho pohledu leží hluboké
pohrdání:

»Kde jsou? Pane poručíku -- to kdybychom věděli! Jsou všude a
nikde! Jsou vždycky tam, kde se jich nejméně nadáme!«

A jistě se jich nenadáli ani oné noci, kdy Slávek s pěti členy
své skupiny přepadl trať mezi Vsetínem a Jablůnkou! Štěpánov mu
dal miny a poučil ho, jak je možno vyšinout vlak.

Organisace »Pro vlast« zjistila, jaké jsou stráže na trati, kde
se zdržují, kdy se střídají, kdy je klidno a bezpečno v jednotlivých
úsecích.

Protože všude ležel čerstvě napadlý sníh, Štěpánov jim půjčil
sněhové obleky.

Jakmile překročili most za Ratiboří, zahnuli doprava. V neveliké
vzdálenosti před železniční tratí si lehli na zem. Čekali, až
spatří německou hlídku.

Trvalo to dosti dlouho, než se objevila. Šla pomalým krokem a
podupávala si. Zřejmě ji záblo v nohy.

Sotva přešla, partyzáni se zvedli. Tiše se připlížili k trati a
začali podkopávat kolejnice a klást miny.

»Pozor!« zašeptal pojednou Tonda. »Slyším supění vlaku!«

»Však už jsme hotovi,« řekl Pavel.

Slávek dal povel k odchodu.

Když doběhli do poloviny vzdálenosti k ratibořskému mostu, najel
vlak na podminovaný úsek. Ozvalo se několik prudkých výbuchů.

»Co myslíte? Převrátil se?« zeptal se Jenda v běhu.

Slávek se rychle ohlédl.

»Vyšinul se, ale stojí.«

»Škoda,« zalitoval Zdeněk. »Je plný aut a tanků, mohlo to být
veselé.«

»I tak je to dobré,« byl spokojen Slávek. »Nejméně dvě hodiny
se budou potit, než dají trať do pořádku. A víš, co znamená takové
dvouhodinové zpoždění v celkovém provozu? Je to --«

Nedořekl.

U mostu se zablýsklo. Nad hlavami jim zafičela kulka.

»K zemi!« zavelel Slávek.

Nová rána.

»Most je obsazen. Musíme jej obejít!«

Ozvalo se ještě několik ran.

Pak všechno ztichlo.

Zvedli se a co nejrychleji utíkali k řece. Voda sahala jen nad
kolena, ale dno bylo pokryto hladkými a kluzkými balvany.

Pojednou Zdeněk uklouzl a upadl do vody. Přitom přidušeně vykřikl.

Od mostu se zase začalo blýskat.

Pomohli Zdeňkovi na nohy a rychle se brodili k břehu.

»Slávku, podívej se!« zvolal Tonda.

Po břehu se hnali přímo k nim tři velicí psi.

Slávek se zastavil, sevřel samopal a stiskl spoušť.

Psi zůstali ležet na břehu.

»A teď rychle!«

Vyskočili z vody a zmizeli v lese.

Protože byli celí promáčení a promrzlí, nešli do bunkru, ale k
Čechům. Milka hned zatopila a tetička navařila čaje. Ani nevěděli,
kdy usnuli.

Ráno je vyhledal kapitán Štěpánov. Nesl Slávkovi balík letáků od
majora Murzina. Má je rozdat Maďarům, kteří jsou ubytováni v okolních
vesnicích. Major je v letáku vyzývá, aby se vzdali, protože válka
je pro Německo už stejně prohrána.

I tohoto úkolu se zhostil Slávek se zdarem.

Tak šla jedna »akce« za druhou.

Jednou přišel za ním Štěpánov a řekl:

»Slávku, lidí nám neustále přibývá. Do brigády se hrnou dobrovolníci
z celého kraje, ale nemáme pro ně dosti zbraní. Musíme něco podniknout.«

Přepadli proto několikrát Maďary v sousedních obcích a po každé
přinesli plné náruče zbraní. Nic nepomáhalo, že Maďaři byli v
pohotovosti a stavěli hlídky. Jakmile zaslechli slovo, »partyzán«,
hned opouštěli svá místa a partyzáni se pohybovali úplně nerušeně.
Bylo zřejmé, že maďarská armáda byla vojny syta. Pokud se dovedli
domluvit s našimi lidmi, tvrdili, že oni válku stejně nechtěli,
že byli do ní vehnáni Německem a kdesi cosi. Naši jim však přesto
nedůvěřovali.

Do té doby prováděl Slávek všechny výpravy v noci.

Až jednou...

Toník Kubišů seděl v kuchyni a četl si knížku. Byl tak zabrán do
jejího dobrodružného obsahu, že ani nezpozoroval, jak před jejich
hospodou -- které se už veřejně říkalo »U partyzánů« -- zastavilo
auto. Teprve když z nálevny zaslechl hovor, přestal číst a naslouchal.

V nálevně byl německý důstojník.

»Máte slivovici?« ptal se hostinského.

»Ano.«

Němec vyšel před hospodu a pokynul svým druhům, kteří seděli v
autě.

»Má?« ptali se.

»Ano.«

Se smíchem se hrnuli do nálevny. Chvíli popíjeli. Mezi jiným se
vyptávali pana Kubiše, jaká je cesta do Zlína.

»Teď pojedete trochu do kopce,« vysvětloval, »pak zase dolů a po
rovině až do Kašavy. Nad Kašavou je příkrý kopec, ale není dlouhý.
A potom už stále s kopce až do Zlína...«

Tonik se nenápadně vytratil.

Nejprve kráčel k dědině, pak zahnul doprava, přehoupl se přes
kopec a už pelášil k »Lúčce«, kde byl domek starého Spěchala.

»Co nám neseš, Toníku?« vítala ho Milada.

»Je tu Slávek?«

»Není. A co ho chceš?«

»U nás jsou Němci.«

»Prohlídka?«

»Ne, jenom se zastavili. Jedou do Zlína. Jsou tam samí důstojníci.«

»No a --?«

»Ty se ještě ptáš? Slávek -- ten by se neptal!« řekl Toník pohrdlivě.

»Ty mudrlante!« zasmála se Milada. »Ale když myslíš, já mu to
ihned vyřídím.«

Počkala, až Toník zmizel za okrajem lesa. Pak běžela k bunkru.

Slávek jí vyšel vstříc.

Rychle mu řekla, oč jde.

Nerozmýšlel se ani vteřinu. Udělil rozkazy a za několik minut byla
skupina na cestě. Bylo jich jenom deset, ostatní byli rozesláni
už ráno za rozličnými úkoly.

Přijdou včas? Naslouchali, neozve-li se rachot motoru. Nic.

Od hostince »U partyzánů« vedla cesta do kopce. Asi dva kilometry
před Šanhají končila křižovatkou. Jedno rameno silnice vedlo na
Šanhaj, druhé do Držkové, Kašavy a Zlína.

U tohoto ramena rozestavil Slávek svou skupinu. Auto zde musí
zpomalit jízdu. Toho využijí a začnou pálit.

Mrzlo, jen to praštělo. Už tak leželi na kraji lesa přes půl hodiny.
Nespletl si to Toník? Či neujelo jim auto, než došli na své stanoviště?

Ne!

Dole zaburácel motor. Velké osobní auto se šinulo do kopce jako
hlemýžď. Aspoň se jim tak zdálo, když vteřiny byly nabity napjatým
očekáváním a srdce bušila až kdesi v hrdle.

Už bylo na křižovatce!

Už zatáčí doleva!

Slávek je přikrčen ke kmeni stromu. Chvěje se? Je vzrušen jako
jeho kamarádi, jejichž srdce buší tak hlasitě, že je slyší i on?

Ne, stojí nehnutě, ani sval se mu ve tváři nepohne. Je otupělý?
Lhostejný k tomu, co se má právě stát?

Není ani otupělý, ani lhostejný. V této vážné chvíli vzpomíná. Jen
letmo, jen na několik vteřin. Už není mrazivý leden. Je září, slunce
vesele svítí nad Dolinou. Sedí doma u oběda. A naráz -- gestapo!
Zatýkají tatínka. Bledá maminka podráží gestapákovi nohu a křičí:
»Uteč, Slávku!« Ach, slyší ta slova tak zřetelně jako by je volala
teď, v této chvíli! A věčně je bude slyšet, po celý svůj život!

A jiný obraz mu letí myšlenkami. Obraz neviděný, jen tušený, obraz,
který vyrostl z mučivých představ. Kalné listopadové dopoledne.
Mlhy se válejí nad Brnem, vnikají i na dvůr Kounicových kolejí.
Vychází popravčí, několik lidí v uniformě, a pak...

Tatínek jde k šibenici statečně, nebojácně. Se vzdorem pohlíží
na kus dřeva, který má ukončit jeho život. Kat se na něho dívá
netečně, nevidí v něm člověka. Kolik takových tvorů již prošlo
jeho rukama!

Otec se rozhlíží, jako by chtěl ještě zahlédnout trochu slunka.
Trochu jasných paprsků po dvou a půlměsíční temnotě. Trochu vlídnosti
po nesčetných ranách.

Ale podzimní ráno je šedé a slunce zataženo hustým závojem mlhy.
Ani jediný paprsek. Ani jediné slovíčko útěchy. Jen ledově studený
pohled popravčího a surově bezcitný chechtot lidí v uniformách.

Tatínek sklání hlavu. Aspoň ten odchod mohl být jasný.

Ale už je to zase on -- statečný bojovník z valašských hor.

Hrdě zvedá hlavu a volá jasným hlasem:

»Ať žije Československá republika!«

Kat zatahuje smyčku...

A vidí osvětimský tábor. Tábor smrti. Ta stará šedivá žena, vyzáblá,
kost a kůže, s tváří plnou vrásek -- to že je jeho maminka? Vždyť
při zatýkání byla statná, zdravá, vlasy černé jako havraní peří,
plná života...

Ženou ji s ostatními trpitelkami do jakési ponuré místnosti,
přiskakují dva tyrani, každý má v rukou hadici a pouštějí na zkřehlé
ženy záplavu vody. Prudký proud div oko nevyrazí, div čelist
nevykloubí. Nic nepomáhá nelidský křik a zoufalý pláč, proudy
vody se valí nepřetržitě, ženy klesají, topí se v ledové lázni...

Ale už je tu esesman s obuškem v ruce, křičí a bije, křičí a bije,
ženy vstávají, nové proudy vod...

Pak jdou na světnici, uléhají v mokrých šatech, jektají zuby,
odmítají i tu trochu nepředstavitelně odporného jídla, nespí, ráno
jdou na nástupiště, oči vytřeštěné hrůzou, tělo spalované plamenem
vysoké horečky, klesají, hynou...

Hynou po desítkách, po stovkách, po tisících.

Umírá i Slávkova maminka. Posledním zábleskem jasného vědomí spěchá
do Doliny. Ráda by naposled pohladila Slávka, Jeníka, Olinku...

A kdo to udělal?

Kdo to zavinil?

Kdo ještě dnes páše tyto zločiny na milionech a milionech lidí?

»Palte!« zavelel.

Ohlušující salva zahřměla lesem.

Auto zastavilo.

Několik důstojníků vyskočilo na silnici. Běželi k příkopu a odjišťovali
pistole. Dva zůstali ležet v autě.

»Palte!« zavelel Slávek po druhé.

V několika vteřinách bylo po všem.

Partyzáni chtěli vyběhnout z lesa a zmocnit se nových zbraní.
Důstojníci vezou jistě i nějaké důležité papíry, které budou pro
partyzánský štáb velmi důležité.

»Zpátky!« okřikl je Slávek. »A rychle k bunkru!«

Od Držkové přijíždělo několik německých aut. Slávek je zahlédl
v pravý čas. Kdyby se jeho skupina ukázala na cestě, okamžitě by
přivedla přijíždějící Němce na stopu, kdežto tak zůstanou nějakou
dobu zmateni. Než se rozejdou do lesa, kde bude partyzánům konec!

Druhého dne k večeru zašel Slávek k Čechům. Byl tam i kapitán
Štěpánov, major Murzin a několik jiných partyzánských velitelů.

»Chlapci, chlapci,« řekla jim tetička Čechová, »tak se mi zdá,
že to budete mít ode dneška všechno těžší.«

»Proč, maminko?« zeptal se major Murzin.

»Odpoledne přišlo do Hošťálkové německé vojsko,« sdělovala jim
starostlivě.

»A moc vojska?«

»Moc. Zabrali celý zámek i školu, ba jsou ubytováni i na četnické
stanici. A s vojáky přijelo i gestapo.«

»To nic, maminko,« chlácholil ji velitel partyzánských oddílů.
»Oni jdou za námi jako můry za světlem lampy.«

»Horší by bylo, kdyby nepřišli,« řekl Štěpánov.

»Jak to?« nechápala.

»Nu, to máte jednoduché,« usmíval se komisař. »Jdou jenom tam,
kde to hoří.«

»Ej, což Valaši!« zvolal nadšeně major Murzin. »Tady to nejen
hoří, tu se i blýská!«

»A nemalou zásluhu o tyto blesky má i náš Slávek!« zářil Štěpánov
a bujaře mu poklepal na rameno.

I major řekl uznale:

»Slávek to dělá dobře. Velmi dobře. A co se týče těch Němců, buďte
bez starosti, maminko! Za námi jich vyslali už celé pluky!«

»A vrátilo se jich jen několik,« dodal komisař Štěpánov.




10. Mašíci


Příchod vojska a gestapa do vesnice měl jeden neblahý následek:
partyzáni už nemohli tak bezstarostně pobývat v pasekářských
chalupách. Bránily jim v tom časté a neočekávané prohlídky. Proto
se museli většinou zdržovat v lesních bunkrech.

S tím souvisela i nová potíž, zásobování potravinami. Dříve si
chodili pro jídlo do vesnice docela veřejně. Nyní to museli dělat
opatrně, tajně, pod ochranou tmy.

Na štěstí byli v Hošťálkové lidé, kteří hned na začátku války
vytvořili tak zvanou »místní organisaci«. Její členové z počátku
podporovali uprchlíky, později se začlenili do organisace »Pro
vlast«. Když nastaly partyzánům starosti o potraviny, pomáhali
jim ze všech sil.

Ale ať se snažili všichni jak chtěli, opasky chlapců byly často
silně utaženy. Nezbylo než podnikat zásobovací akce. Jednou šli
do obchodu na mouku, cukr a máslo, po druhé k pekaři, jindy zase
k řezníkovi nebo do trafiky. Přišli, vzali, zaplatili. Dali i
potvrzení, že to vzali partyzáni -- aby se živnostníci mohli vykázat
před úřady.

Po každé zásobovací akci bylo v bunkru několik dní veselo. Ale
pak zase přišla hubená léta, jak tomu říkali.

Když zase jednou bylo partyzánům neveselo, zastavil Milku člen
místní organisace Motal:

»Vyřiď Slávkovi, že Holáskovi mají pozítří odvádět do Vsetína
mašíka.«

»Jako kontingent?«

»Ano.«

»No -- a co s tím?«

Motal se zasmál:

»Jen mu to řekni! Však on už bude vědět.«

Milka pochopila.

Ještě téhož dne sdělila Slávkovi Motalův vzkaz.

»Hoši, dnes podnikneme zásobovací akci,« řekl Slávek, když přišel
do bunkru za partyzány.

Tiché »hurá« bylo mu odpovědí.

»Na co půjdeme?« ptali se.

»Na mašíka.«

»Na -- mašíka?«

»Ano, na mašíka. Holáskovi mají odvádět kontingent, tož si to
vezmeme.«

Sotva se setmělo, vyrazila šestičlenná skupina pod Slávkovým
vedením do dědiny.

Přišli k Holáskům.

»Strýčku, jdeme si pro mašíka,« řekl Slávek.

Holásek nechápal:

»Jak to, pro mašíka?«

»Nu tak -- pro mašíka.«

»Pro mého?«

»Pro vašeho.«

Holásek se zarazil.

»Chlapci, mějte rozum! Vždyť já ho mám pozítří odvádět jako kontingent.«

»Právě proto,« řekl klidně Slávek. »My si ho vezmeme a ušetříme
vám cestu.«

»Vždyť mě za to zavřou,« lekal se hospodář.

»Nic se vám nestane, nebojte se,« chlácholil ho. »My vám dáme
potvrzení a s ním se prokážete na úřadě.«

»A bude to stačit?«

»Bude.«

»Tož, když myslíte... To víte, já ho dám radši vám než těm --!«

»Kolik váží?« začal obchodně Slávek.

»Živé váhy sto dvacet,« řekl pohotově Holásek.

Slávek to hned propočítal.

»Tu máte peníze,« řekl. »A zde je potvrzení, že jsme vám ho vzali.
Zítra s tím zajděte na obec. -- Kde ho máte?«

Zavedl je ke krmníku.

»Ale udělejte to nějak šikovně, ať nekvičí!« napomínal je.

»To už se nebojte!« uklidňoval ho Slávek. »Tondo a Pepo, běžte
první!«

Tonda a Pepa byli vyučenými řezníky.

Vešli do krmníku. Slávek svítil elektrickou svítilnou.

Tonda měl připravený pytlík s popelem.

Mašík zachrochtal.

»Na, muška, na, na,« popocházel k němu Tonda. Když ho zatlačil
ke dveřím, vrazil mu pytel s popelem na čumák. Mašík chtěl zakvičet,
ale všechny jeho zvuky uvázly v popelu.

Pepa přiskočil a jedinou ranou dřevěné palice povalil mašíka na
zem. Pak ho zapíchl.

Přivolaní kamarádi pomohli vynést vepře na dvůr. Tam si ho naložili
na nosítka ze dvou tyčí a vozové plachty.

»Běžte záhumením,« radil jim Holásek. »Je to blíž k lesu a nemusíte
se bát, že někoho potkáte.«

Vedl je dlouhou zahradou. V zadní části plotu byla uzamčená branka.
Odemkl ji.

»Tož -- ať vám chutná,« usmál se na rozloučenou. »Však jsem ho
krmil dobře. Chtěl jsem ho ťuknout na černo, ale nešlo to.«

»Až se vás budou ptát, jestli jste někoho poznal -- tak víte, co
máte říci!« připomínal Slávek.

»To víš, Slávku, snad bych něco nevyzradil!« řekl Holásek skoro
uraženě. Návrat do bunkru minul klidně.

Něco si připravili sami, něco zanesli do rodin, kam chodívali
občas na nocleh a na stravu.

I k Čermákům zanesli kus masa. Babička s Olinkou velmi často vařily
chlapcům oběd. Olinka vzala do jedné ruky konev s polévkou, do
druhé tašku s masem. Šla klidně -- jako by nesla oběd dřevorubcům.

Slávek s ní byl vždy předem domluven. Někdy se sešli v lese nad Dolinou,
někdy až v horách nad Kubišovou hospodou. Ale někdy -- viselo-li
něco ve vzduchu -- šlapala až na »Lúčku«, kde oběd předala Miladě
Spěchalové. Ta jej pak zanesla do bunkru.

Nic netrvá věčně. A na mašíka se vrhlo přes třicet vyhladovělých
krků...

Kdo je na řadě s kontingentem?

Snadná pomoc! Na obci visí veřejné vyhlášky a seznamy těch, kteří mají
odvádět. Dne 1. února ten a ten ... dne 2. února ten a ten ... dne
3. února ten a ten...

Řady partyzánů rostly. Bylo nutno zásobovat i jiné skupiny, které
tu neměly jaksi domovské právo...

Vepřů ubývalo. Hospodáři už čekali na partyzány, kdy si přijdou
pro jejich mašíky.

Ale největší překvapení čekalo na Slávkovu skupinu přece jen u
Buroňů.

»Zítra mám odvádět,« řekl Buroň starému Spěchalovi. »Tož ať si
pro to dnes večer přijdou.«

Přišli.

»Pojďte se napřed ohřát,« zval je Buroň do kuchyně. »Je dnes nějak
mrazivo.«

»To je,« souhlasili.

»Slávku, kdo zůstane hlídat?« ptal se Pavel.

»Náš Jenda,« řekl Slávek.

»Jen ať jde s vámi dovnitř,« naléhal hospodář. »Co by tu mrzl! Já
postojím u vrat, a kdyby něco hrozilo, tož vás upozorním.«

Slávek se na něho zpytavě zadíval. Znal Buroně od svého dětství.
Byl to jejich člověk. Vždyť se přihlásil i do místní organisace.
Ale přece jen se Slávkovi zazdála jeho ochota přehnaná. Nechystá
nějakou léčku?

Otevřený, jasný, upřímný a srdečný pohled Buroňových očí ho uklidnil.
Ne, ne -- tak se nedovede dívat ten, kdo kuje zradu!

»Tak pojď také s námi!« řekl Jendovi.

V kuchyni to vypadalo jako na svatbě. Na stole plná mísa kyprých
koláčů, hrníčky s čajem... »Pro pána!« užasl Slávek.

»Jen pojďte dál!« zvala je Buroňová. »Čekáme na vás už přes hodinu!«

»Tomu se říká přivítání -- nemyslíš, Slávku?« smál se Tonda.

Zasedli k bohatému stolu.

Zjihli.

Mlčeli.

»No, co je --?« divila se hospodyně. »Nechutná vám?«

»Chutná, teti,« ozval se Jiří. »Jak by nechutnalo! Však vidíte,
jak toho ubývá... Ale to víte: vzpomněli jsme si, že tak to u nás
dříve vypadávalo...«

»A bude to zase tak vypadat,« řekl s jakousi tvrdostí Pavel. »Jen
co je vyženeme!«

»Už aby to bylo!« povzdychla si Buroňová.

Slávkovi se zamžilo před očima. A bude to zase tak vypadat! U
nich, u Čermáků, už nikdy ne...

Násilím se přemohl.

»Děkujeme vám, teti,« řekl měkce. »Takového přivítání jsme se
opravdu nenadáli.«

»To nic není,« bránila se hospodyně. »Kdybyste vzkázali, častěji
bychom vás trochu pohostili.«

Partyzáni se jen usmívali. Byli červení, rozehřátí.

»A ty koláče vemte s sebou,« pobízela je. »Ať mají i ti druzí
něco.«

Vysypala jim do chlebníku koláče, které zůstaly na míse. Pak
odskočila do komory a přinesla jich ještě plnou ošatku.

Vyšli na dvůr.

Buroň stál u vrat.

»Nic?« otázal se tiše Slávek.

»Nic.«

»Tak pojďte nám ho ukázat! Jendo, běž k vratům!«

Buroň je vedl pod kůlnu.

»Ale počkejte, strýčku...,« zrozpačitěl Slávek. »Já chci, abyste
nám ukázal toho mašíka!«

»No však -- právě,« usmíval se hospodář.

»Ale tam přece není krmník!«

»Krmník ne, ale mašík ano!«

Již byli pod kůlnou.

Buroň posvítil.

Na neckách ležel mašík. Zabitý, opařený, vykuchaný!

»Strýčku!« vyhrkli partyzáni.

»Tož jsem si řekl, že máte dost jiné práce,« řekl vesele Buroň.
»Co se budete ještě s takovými věcmi piplat!«

Jaký div, že rozcitlivělá srdce byla té noci u svých drahých: u
rodičů, u bratrů, u sester! Jaký div, že studené stěny bunkru byly
studenější než obvykle! Jaký div, že noc byla tmavější, nevlídnější,
že plamen ohníčku byl matnější a kouř štiplavější!

Ztracené kouzlo domova je šlehlo přes tvář a zabolelo. Ale jen
do rána. Pak už to byli zase ti tvrdí hoši, otužilí, stateční,
pohotoví k boji, smíření s mrazem a zimou i plískanicí a blátem...

Na tuto výpravu vzpomínali nejraději. A vzpomínali na ni často,
zvláště když zásoby potravin došly a do vesnice nebylo možno ani
vkročit, ježto byla svírána řetězem německých hlídek.

Ano, nejraději vzpomínali na tuto výpravu a -- na zabijačku u
tetičky Čechové! Věru, bylo nač vzpomínat!

»Víš co?« řekla tetička Milce, když na ně přišla řada s kontingentem.
»My jim uděláme zabijačku!«

»Komu?«

»Celému štábu!« zářila tetička.

»Mami, to bude něco!« nadchla se Milka.

»Ano, pozveme celý štáb!« rozvíjela svůj plán tetička. »A vystrojíme
jim pravou valašskou zabijačku!«

Zavolaly Slávka. Co na to říká?

»Proč ne?« smál se. Postavíme hlídky, aby se nic nestalo, pošlu
vám Tondu a Pepu, ti mašíka zapíchnou, může to být docela pěkné!«

A bylo!

Hned po poledni se dostavil k Čechům celý štáb. Přišel major Murzin
se svým pobočníkem Nastěnkou Vasilem, kapitán-komisař Ivan Štěpánov
s pobočníkem Nikolajem, přišli i velitelé partyzánských skupin:
poručík Nikolaj Jefrimov, kapitán Petr Butko, kapitán Petr Moskalenko,
kapitán Petr Andrevič, starší litinant Saška -- nechyběli ani
čeští velitelé skupin...

Na třicet mužů přišlo k Čechům na zabíjačku! Tísnili se v pokoji
a malé kuchyňce.

»Teď kdyby sem něco ťuklo,« zasmál se Jefrimov, »brigáda je bez
velení.«

»Máme ještě zástupce,« uklidňoval ho Moskalenko. »Ostatně, nač
myslit zrovna na věci nejhorší!«

Slávek seděl hned u dveří. Major na něho kývl.

»Jsou postaveny hlídky?«

»Ano, bratře majore!«

»Charašó -- budeme jíst.«

A jedli...

Štěstí, že se zabijačka připravovala hned od večera! Co by si
jinak tetička s Milkou počaly? Vždyť ani tak nestačily strkat
pekáče do trouby, přikládat do kamen, vařit, péci a roznášet na
stoly vonné kusy vepřového masa, pečená jelita a jitrnice, umývat
nádobí...

Obě byly rozpálené žárem plotny i rozčilením, aby se hostům jejich
zabíjačka opravdu líbila.

Štěpánov se Slávkem se sice nabídli, že jim pomohou aspoň umývat
nádobí, ale tetička nedala:

»Co vás to napadá, chlapci! Já si to s Milkou zastanu. A stejně
bychom se tu jen motali.«

Nálada hodovníků byla znamenitá.

»Zazpívejme si!« navrhl rozjařený Moskalenko.

»Ale jen tlumeně!« dával svolení major.

Jaké to písně slyšela Čechova chaloupka! Tklivé dumky z daleké
Ukrajiny. Táhlé a teskné písně z Valašska. Bojové písně partyzánské.

Právě zpívali ruskou píseň. Rychlou, dovádivou.

Kapitán Štěpánov náhle vyskočil od stolu. A již byl uprostřed
jizby, v dřepu, připraven k tanci.

»Rychleji!« zvolal. »Zpívejte rychleji!«

»Kozáček!«

Nohy se začaly míhat. Dopředu, dozadu, doleva, napravo. Ruce tleskaly.
Čapka vyletovala do výše.

»Rychleji!«

Štěpánov tančil rukama, nohama, hlavou, očima. Celým tělem a celou
ruskou duší.

Vysoký odzemek -- a už stál zase v pozoru a ukláněl se nadšeně
tleskajícím partyzánům.

Rušno a veselo bylo v Čechově chaloupce.

»Maminko, a jak to uděláte s úřady?« zeptal se major Murzin.

»To si já už vyřídím,« a mávla bezstarostně rukou. »Hlavní věc,
že mašíka už nedostanou!«

Bylo k večeru.

Slunce právě zapadlo kdesi za kopcem, když přiběhla Slávkova hlídka.

»Jdou sem Němci!«

»Prohlídka?«

»Nevím. Jdou řetězově směrem k lesu!«

Major stál už u okna a díval se ke vsi.

Všichni pohlíželi tázavě na jeho tvář. Byli připraveni vyskákat
okny a ukrýt se v lese. Rozkáže-li ovšem, budou se bít.

»Je pozdě na útěk,« řekl chvatně major. »Skloňte se, aby vás nebylo
vidět. Ženy do sklepa!«

Milka s matkou se chtěly bránit, ale Slávek na ně významně pohlédl.
Copak neznají majora Murzina? Copak nevědí, že je to člověk železné
vůle, který nesnese odporu?

Beze slova odešly do úkrytu.

Major se postavil za záclonu. Vedle něho komisař Štěpánov. Sami
viděli, ale z ulice nemohli být spatřeni. Samopaly měli připraveny.
Bude-li třeba, přirazí Němce k zemi ničivou palbou a umožní útěk
svým druhům.

Němci postupovali v dlouhém řadu od vesnice k lesu. Jdou bez
zastávky, nic neprohlížejí. Je to řetězový průzkum lesa? Jdou
po nějaké stopě? Jdou za určitým cílem? Či je to jenom cvičení,
jaká konávali dosti často, aby poznali hošťálkovské lesy?

Jdou přímo k Čechově chalupě! Dva nejbližší vojáci se dívají do
oken!

Major se Štěpánovem bezděky poodstoupili.

Rozhodující vteřiny!

Zastaví se?

Jdou dál! Jdou dál!

Oba mužové si oddychli.

Ne snad, že by se báli. Ale byli odpovědni za život svých partyzánů.
A škoda každého chlapce, který zbytečně zahyne!

»Cvičení,« zašeptal Štěpánov.

Partyzáni si zase posedali. Obě ženy vylezly z úkrytu.

»Ale prohnali nás!« zahrozila tetička k lesu.

»To nic, maminko,« chlácholil ji major. »Teď se však už přece jen
rozejdeme...«

»No, zdržovat vás nemůžeme,« souhlasila. »Germáni se mohou každou
chvíli vrátit a třeba by se některý zastavil na trochu vody nebo
něco takového. Tak počkejte, pane majore, a vy všichni také -- jen
co vám tu něco zabalíme...«

Tetička odběhla do komory. Vrátila se s náručím papíru. Však jí
to dalo, než si jej opatřila!

Dala se s Milkou do balení. Šlo jim to jako na běžícím pásu. Papír,
jelito, jitrnice, maso -- papír, jelito, jitrnice, maso -- papír,
jelito, jitrnice, maso -- -- --

Třicet balíčků bylo hotovo za několik minut.

Loučení bylo víc než srdečné.

»Až budeme dělat zabijačku tam, v Rossii,« řekl major, »budeme
při tom myslit na vás.«

»Jen co byste se toho brzy dočkali,« pokyvovala hlavou tetička.
»Přála bych vám to ze srdce.«

»A třeba si k vám zajedeme ještě jednou,« loučil se kapitán Štěpánov.
»Nebo ještě lépe, zajedeme si pro vás.«

»Oh, to by šlo těžko!« zasmála se Milka.

»Proč?«

»Tak dlouhá cesta --!«

»Cesta za dobrými lidmi je vždycky krátká,« zvážněl Štěpánov. »I
když jsou na druhém konci světa.«

Po těchto slovech rychle odešel.

Nad krajem ležela už tichá zimní noc.

»Jen ať se jim něco nestane!« strachovala se tetička.

»Já se o ně nebojím,« uklidňovala ji Milka.

»Ale ti Němci --!«

»Partyzáni jsou v lese jako doma. Zahlídnou nepřítele desetkrát
dříve než on je.« Rychle sklidily zbytky po zabíjačce.

»Měla bych umýt podlahu,« řekla Milka. »Kdyby sem někdo přišel,
zhrozil by se, jak to tu vypadá!«

»To můžeš,« souhlasila matka. »Já se zatím podívám před chalupu,
není-li tam slyšet nějakou střelbu.«

Zatím co Milka drhla, matka postávala venku. Jak míjely minuty,
tak se uklidňovala. Les byl stále tichý, mlčenlivý.

Když byla Milka hotova, vyšla ven.

»Pojďte už domů, mami! Nemrzněte tam!«

»Věř, děvčico, ani mi není zima. Mám takovou radost, že jsme těm
chlapcům pomohly trochu zpříjemnit jejich těžký život...«

»Já také,« řekla Milka a bylo jí do zpěvu. Náhle si však na něco
vzpomněla: »Ale co bude zítra, mami?«

»Myslíš -- na obci?«

»Ano.«

»Žádné strachy! Zas to nějak dopadne,« mávla rukou matka. »Hlavní
věc, že mašík už je pryč!«

Na obci nebyli nijak překvapeni.

»Dostali jsme přípis, paní Čechová,« řekl starosta. »Každý občan,
kterému seberou mašíka, musí být vyslýchán třikrát: na obci, na
četnické stanici a v zámku.«

»Na gestapu?« tvářila se klidně tetička.

»Ano, na gestapu.«

Všechny její odpovědi byly zapsány do protokolu, který spisoval
tajemník.

V kanceláři bylo několik lidí. Známých i neznámých. Starosta si
něco poznamenával na kousek papíru.

Když byl výslech u konce, vzal protokol a podal jej tetičce.
Přitom vsunul do něho kousek papíru, na nějž při výslechu psal.

»Tento protokol nám podepíšete, paní Čechová,« řekl. »Dobře si
přečtěte, souhlasí-li zápis s vaší výpovědí.«

Jeho ukazováček spočinul na vloženém papírku. Tetička porozuměla.
Četla: Zapamatujte si, co jste tu vypovídala! Na stanici i na
gestapu musíte mluvit přesně tak jako u nás!

Znovu a znovu si četla všechny otázky i odpovědi.

»Souhlasí to,« řekla.

Podepsala protokol a vděčně pohlédla na starostu:

»Děkuji vám, pane starosto!«

»Není zač,« odpověděl chladně a s úřední tváří zvolal: »Další!«

I na stanici to šlo hladce.

Pak zamířila k zámku.

Gestapo!

Kolik děsivých představ bylo spojeno s tímto slovem! A přece jak
nevinné byly všechny představy proti skutečnosti!

»Tož teď si dej pozor, Terezko!« říkala si cestou. »Buď zahraješ
ty gestapu -- nebo gestapo tobě!«

Stráž před zámkem ji zavedla do kanceláře. Seděli tam dva mladí
gestapáci. Spustili na ni německy.

»Nerozumím,« řekla zkroušeně tetička.

Jeden gestapák odešel do vedlejší místnosti. Vrátil se se starším
esesmanem, který si zřejmě potrpěl na blahobytný život. Byl tlustý,
vypasený, tváře mu jen hořely.

Dával tetičce česky stejné otázky, jaké slyšela na obci a na četnické
stanici. Její odpovědi tlumočil hned gestapákům. Jeden je zapisoval
do nového protokolu, druhý nahlížel do zápisu, který s ní sepsali
na obci.

Ten, který nahlížel do protokolu, po každé odpovědi zakýval hlavou.
Všechno souhlasilo.

Zase to musela podepsat, třebaže protokol byl napsán německy.

Tlustý esesman jí pokynul, aby si sedla.

»Panímámo,« řekl, »jste celá vyděšená. Uklidněte se...«

»To já tak z té dnešní noci!« chvěla se tetička.

»Víte,« pokračoval esesman, »to byl úřední protokol, co jsme
sepsali. Ale teď bych se vás na to chtěl přeptat tak ... no,
tak ... neúředně.«

»Však se ptejte!«

»Tak bylo to v noci zlé?« začal.

»Kdyby jen zlé!« -- Pohlédla na gestapáka. Když viděla, že nic
nezapisují, spustila odvážně: »Bylo to strašné!«

Tlumočník překládal.

»Kdy přišli?«

»Před půlnocí.«

»Bylo jich moc?«

»Moc! Velice moc!«

»A jak to udělali?«

»Tož někdo zabouchá. Vstanu a povídám: Kdo tam? -- Partyzáni!
Okamžitě otevřte, nebo vám ten barák zapálíme! -- Co jsem měla
dělat!«

»Počkejte, počkejte!« přerušil ji tlumočník. Pak zavolal do vedlejší
místnosti německy: »Haló, Johann, Anton, Karl -- pojďte sem!«

Do kanceláře vešlo několik dalších esesmanů.

»Tak jste otevřela?« pokračoval esesman.

»Co jsem mohla dělat? Já, slabá ženská -- a tolik partyzánů!«
dodala plačtivě.

»No, uklidněte se, panímámo ... a co bylo potom?«

»Potom? Potom mě zahnali do postele, postavili se před nás --«

»Před koho?«

»No, přede mne a před dceru.«

»Ach tak, dobře. Pokračujte!«

»Namířili na nás --«

»Čím?«

»Automatem!«

»Měli automat?«

»A kolik! Já jsem jich sama napočítala pět!«

»A kolik bylo partyzánů?«

»U postele jich bylo pět.«

»Tedy každý měl automat?«

»Každý!« potvrdila rozhodně tetička.

Tlumočník se obrátil k ostatním Němcům: »Slyšíte? Každý měl automat!«

Gestapáci a esesmani mlčeli. Zamračeně a zlostně pohlíželi na
venkovskou ženu, která jim sdělovala tak nepříjemné novinky.

»A jiné zbraně neměli?«

»Jakpak by neměli!« spráskla ruce. »Každý byl samý granát, samý
revolver, samá pistole -- byli ozbrojeni až po zuby! Šla z nich
hrůza, povídám vám, úplná hrůza!«

Mladí gestapáci znatelně pobledli.

»Tak počkejte...,« vzpomínal tlumočník a utřel si kapesníkem
zpocené čelo. »Kde jsme to přestali? Ano, už vím ... namířili na
vás -- a co dál?«

»Namířili -- a prý: Ani krok! Jinak budeme střílet! -- Tož jsme
ležely jako pěny, já s dcerou...«

»Poznala byste je?«

»Koho?«

»Nu -- ty partyzány?«

»Moc světlo tam nebylo -- svítili naší petrolejkou. Třásla jsem
se strachy a vím jen tolik, že to byli mladí lidé, mohli mít tak
dvacet a něco přes dvacet --«

»Známý mezi nimi nebyl nikdo? Myslím odtud, z Hošťálkové.«

»Kdepak, to byli úplně cizí lidé! Ten jeden mluvil na mne česky,
ale oni mezi sebou hovořili jinak, myslím, že to byli Rusové ... ale
počkejte, jednoho bych přece poznala!«

»Jak jste si na to tak vzpomněla?«

»On tam totiž přišel až za chvíli. Když uviděl ty chlapy, co na
mne mířili, pleskl je po automatech, aby jako přestali na nás mířit,
sedl si ke stolu a začal se smát... Lidičky, ten se vám smál...!«

»Jak vypadal?«

»Vlasy měl černé jak uhel, celou tvář měl zarostlou plnovousem --«

»Také černým?«

»Také, také, jak povídám ... celý byl černý, hrozný.«

Tlumočník se zase obrátil k ostatním:

»Murzin!«

Opět zakývali hlavami. Murzin, postrach těchto hor! Bili se s ním na
Slovensku, na hranicích, nyní ho mají zase v patách. Padali jako
mouchy. Každé střetnutí s Murzinem znamenalo smrt. Germán? -- Germán!
Rrrrrr! Jeho automat byl pověstný. Nikdy nekosil trávu či křoví.
Vždycky jen Němce.

Na Javornících přepadli jeho skupinu. Od té doby ho nebylo vidět.
Už se radovali, že padl.

A zatím --

»A co dál?« ptal se zpocený tlumočník.

»Ten černý vysázel na stůl peníze, dal mi potvrzení i s razítkem --«

»Bylo kulaté?«

»Ano.«

»Je to on!« tlumočník bouchl pěstí do stolu. »Je to Murzin!A co
zatím venku?«

»Tam jsem nebyla, tož nevím.«

»Slyšela jste je?«

»To ano! Pobíhali sem a tam. Otevřeli si krmník, vyvedli mašíka,
ťukli ho --«

»Moc jich bylo?«

»Moc! Velice moc -- však už jsem vám jednou řekla, že jich bylo
velice moc!«

»Kdy odešli?«

»Jak to venku ztichlo, ten černý cosi řekl --«

»Rusky?«

»Myslím, že rusky. Česky to nebylo. -- No, a potom odešli.«

»Tak vás vylekali?« přenášel svůj strach na ni tlumočník.

»Vylekali,« zase už se chvěla na celém těle, »hrozně mě vylekali ...i
Milku. Když si já vzpomenu na ty jejich automaty, granáty,
revolvery -- to vy jste proti nim jako docela slušní lidé, každý
máte jen jednu zbraň, pušku nebo pistoli ... ale ti tam... Řekněte
sami,« obrátila se k pobledlým posluchačům, »hodí se to na slušného
vojáka, aby chodil tak ověšený zbraněmi jako nějaký bandita?«

»Správně jste to řekla, panímámo!« zvolal živě tlumočník. »Bandité
jsou to! Bandité!«

»Já to také říkám -- bandité!« pronášela s opovržením tetička.
Ale to už v duchu viděla majora Murzina, jak se otřásá smíchem a
volá: »Výborně, maminko! Výborně jste jim to řekla! Znamenitě!
Výborně!«

»Nu, teď už můžete jít,« řekl znaveně červenolící tlumočník. »A
nemějte strach, panímámo -- my vás těch banditů brzy zbavíme!«

»Také si to říkám -- však dal by Pán Bůh, aby tu byl zase klid!
Jakživ tu nebylo banditů, ale teď, v této válce je to hrozné!«

Zahrála jste jim, tetičko Čechová! Neměla jste ani pancéřovou pěst,
ani karabinu, ani revolver, ani granát. Použila jste proti nim
zbraně, která byla jejich vynálezem: propagandy. A mířila jste
jako starý voják. Trefila jste přímo do středu terče!

Neboť -- hle! Už nechodí do lesů jednotlivě. Jen ve skupinách,
větších či menších, ale vždycky nejméně tři! Běhají po horách jako
diví. Hledají majora Murzina, jehož přízrak je děsí už tolik měsíců!
Hledají jeho partyzány, kteří jsou samý automat, »samý ruční granát,
samý revolver, samá pistole«.

Hledají...

A děsí je každý zvuk zrádného lesa. V křoví něco šustne -- bum!
Střílí se bez vyzvání -- je tam beztoho partyzán. Jdou lesem,
předjarní sluníčko nabývá síly, v koruně stromu se ulomí kousek
ztvrdlého sněhu -- bum! I tam může být partyzán! Jsou vylekaní,
přestrašení, vyděšení. Vrhnout se na vesnici s bezbranným obyvatelstvem,
vyvést je k připravenému společnému hrobu, pustit do něho salvu ze
samopalů a těžkých kulometů a přitom si klidně kouřit cigaretu,
jako by stříleli na střelnici do papírových terčů -- to dovedou.
A čím více nevinných lidi takto zavraždí, tím jsou pyšnější a
spokojenější. Ale zde, v lese, kde číhá opravdové nebezpečí, kde
mají příležitost ukázat, co opravdu dovedou?

Hledají...

A běsní bezmocným vztekem, když poznávají, že bojují proti stínům.
Ano, lesy jsou plné stínů. Mihne se okolo tebe stín -- a už mlčíš
na věky. Mihne se stín před tebou, vystřelíš, běžíš do křoviny -- nic.
Stíny. Samé stíny. Tajemné, záludné, usmrcující.

Ach, moci si tak na někom vybít utajený vztek!

Ale jak? Na kom?

Vždyť i ve vesnici jsou to vlastně jen stíny. Zdá se ti, že výrostek
za tebou dělá posměšné posuňky. Rychle se ohlédneš -- kluk jde
klidně a nevšímavě.

Mluvíš s venkovanem -- dívá se ti do očí. Cosi v jeho zraku hoří.
Jako by tam poskakoval plamének. Jsi jist, že ten plamének tě
spaluje. Chceš zakročit -- ale ohýnek pohasl, občan ti slušně
odpovídá na všechny otázky...

Půda ti hoří pod nohama.

Není tu obrovských bitev, jaké jsi vídal na východě. Jsou tu jen
ojedinělé blesky, které rázem, znenadání vyšlehnou.

A spálí.

Ah, moci se vybouřit! Ukázat i této pohorské vesničce, jak silná
je tvá pěst a drtivý tvůj úder!

Pak by zmizely i strašidelné stíny!

Pak by dohořely plaménky ve zrádných očích!

Pak by pohasly i blesky nad Beskydami!

Chápeš se každé příležitosti, ale marně. A když ti všechno uniká,
pomůže ti zbraň nejohavnější.

Pomůže ti zrada.




11. Kdo seje vítr...


Pestré bylo putování Jana Klinovského v posledním údobí války.

Bylo mu dvaadvacet let, když se vrátil z nucených prací v Německu
na krátkou dovolenou do pohorského kraje na Českomoravské vysočině.

Jan Klinovský byl samotář. Ani za nejtěžších náletů v Hamburku,
kde již dva roky pracoval, nedovedl se spřátelit s českými hochy.
A to již bylo co říci -- neboť společné nebezpečí a společná nenávist
je sbližovala v cizím prostředí tak, že tam vznikala přátelství
na celý život.

Byl prostřední postavy, měl plavé vlasy a bleděmodré oči. Jeho
pohled byl těkavý, nesoustředěný. Nedovedl se podívat přímo do
očí. Když s někým mluvil, díval se mu přes rameno kamsi do dálky.

Dostal-li některý hoch balík z domova, byl na světnici svátek.
Každý byl podělen, byť i jen jediným koláčem. Do večera byl balík
rozebrán. Ale jeho příjemce nelitoval. Věděl, že zítra nebo pozítří
obdrží balík zase někdo jiný a také jej rozdá.

Jenom Jan Klinovský se vylučoval z tohoto družného života. Nerozdával,
proto také nepřijímal. Když mu došel balík, vyčkal, až ostatní
hoši usnuli. Potom jej opatrně, potichu otevřel a přehraboval se
v jeho obsahu. Něco snědl hned, něco si dal do kapsy na příští
den. To dělal tak dlouho, až celou bedýnku vyprázdnil...

Jeho kamarádi to pozorovali nejprve s úsměvem, pak s mrazivým
chladem. Nedovedli pochopit, kde se vzalo tolik sobectví v jediném
srdci.

Sám se vylučoval z jejich společnosti.

Ani doma to nebylo lepší. Když ho uviděli chlapci z rodné vsi po
dlouhé době, chtěli zapomenout na jeho uzavřenost z dřívějších
let. Snad se změnil.

»Jak ses měl, Jendo?« ptali se účastně.

»Dobře,« odpověděl chladně a jeho roztěkaný pohled se zase upřel
přes rameno do dálky. Slovo působilo jako ledová sprcha. Všechny
dobré úmysly chlapců byly ty tam. Rázem ožily vzpomínky na všechno,
čím je kdy zraňoval a odpuzoval. Pokrčili rameny a šli po svých.
Vůbec se nezměnil, jen ještě více zchladl a uzavřel se do sebe.

Když se chýlila jeho dovolená ke konci, vypuklo na Slovensku národní
povstání. Jan se rozhodl, že půjde k partyzánům. Ne z lásky k
vlasti. Ne s úmyslem pomoci porobenému národu. To se v něm ozvala
jen touha po dobrodružství.

Otec mu nebránil. Nemohl mu bránit, protože Jan ho stejně neposlouchal
a v posledních letech provedl vždycky svou. Vzal synovo rozhodnutí
na vědomí, dal mu jídlo a značnou část svých úspor. Rozešli se
chladně, jako by to ani nebyli otec a syn. Jako by nebyli na světě
z celé rodiny už jenom sami dva.

Přijel do Rožnova pod Radhoštěm a zamířil k Bečvám. Za Prostřední
Bečvou byl dopaden německou hlídkou.

Ta ho předala gestapu.

»Zapírání nemá smyslu,« řekli mu u výslechu. »Chtěl jste překročit
hranice!«

»Ano.«

»Chtěl jste jít na Slovensko k partyzánům!«

»Ano.«

»A víte, že za to je trest smrti?«

Jan Klinovský sebou trhl. Věděl to -- jak by to nevěděl? -- Ale
přece řekl chvatně:

»Ne!«

»Ano, za to je trest smrti,« pokračoval gestapák. »Ale tento trest
může býti za určitých okolností prominut.«

»Za kterých?« zeptal se téměř obchodním hlasem Klinovský.

»Prokáže-li nám dopadená osoba nějaké služby.«

Roztěkaný pohled Jana Klinovského se náhle soustředil. Bylo to
po prvé, co pohlédl někomu přímo do očí.

A pevným, rozhodným hlasem řekl osudnou větu:

»Jsem ochoten takové služby vám prokázat.«

Věděl, jaké to budou služby? Věděl to až příliš dobře. Bylo mu
dvaadvacet let. Znal gestapo z jeho řádění v rodné vsi i v Hamburku.
Věděl, že používá nejsurovějších a nejúskočnějších způsobů, chce-li
se zmocnit lidí Německu nebezpečných.

A přece se rozhodl pro gestapo!

Či byl to jen úskok? Chtěl si snad jen zachránit život, aby se
později tím více mstil?

Ne, Jan Klinovský se rozhodl rychle a opravdově. Chtěl, ano, chtěl
pracovat spolu s gestapem.

»Přijímám vaši nabídku,« řekl gestapák. »Uvědomte si, že by jakýkoliv
pokus o zradu měl pro vás nejhorší následky.«

»Buďte bez obav,« řekl přesvědčivě zaprodanec.

»To já jen tak připomínám. V opačném případě dovedeme hodnotnou
práci slušně odměnit.«

»Udělám všechno, abyste byli se mnou spokojeni,« řekl rozhodně.

Tak se stal zrádcem českého národa.

Jeho práce byla opravdu »hodnotná«. Gestapo ho vysílalo tam, kam
si samo netroufalo, protože se bálo předčasného prozrazení.

Klinovský se loudil do českých rodin. Vydával se za partyzána.
Důvěřiví vlastenci ho podporovali a ochotně mu prozrazovali, kdo
poslouchá Londýn a Moskvu, kdo přechovává uprchlíky, kdo pomáhá
partyzánům, kdo ukrývá zbraně pro chvíli, až u nás vypukne národní
revoluce...

Gestapo pak chodilo najisto. Bylo spokojeno s činností svého nového
pomahače a nešetřilo uznáním a penězi.

Za půl roku se mohl Klinovský vykázat opravdu rekordními výsledky:
jeho zásluhou se dostalo do vězení několik desítek českých vlastenců,
z nichž mnozí byli popraveni nebo zahynuli v koncentračních
táborech -- -- --

Na jeho schopnosti si vzpomnělo gestapo i tehdy, když chtělo zastrašit
odbojnou vesnici v klínu valašských hor.

»Znáte hošťálkovské paseky?« zeptali se ho.

»Poněkud.«

»Nuže -- zajdete tam a budete se vydávat za partyzána. Až zjistíte
nějaký dům, kde vám poskytnou pomoc, oznámíte nám to.«

»K službám,« odpověděl s přemrštěnou ochotou. To bude zas výnosný
obchod!

Zrádce si zašel až na zadní paseky, daleko nad vesnicí. Vyhledal
Hrabalovu chalupu, která stála v lese o samotě, daleko od ostatních
domků. Vdova Hrabalová tam žila se svými dvěma dětmi, devatenáctiletým
Josefem a šestnáctiletou Hedvikou. Nedalo mu mnoho námahy získat
si důvěru ochotných lidí.

Pohostili ho ze svých skrovných zásob a svolili, aby se u nich
zdržel několik dní.

Klinovský zářil. Očekával sice, že pochodí dobře, ale přece jen
se nenadál, že se mu zdaří hned první pokus.

Večer, když už leželi, vyzvídal, jak to tu celkově vypadá. Zejména
chtěl zjistit, kde se zdržují velitelé partyzánských skupin.

Ale na tyto otázky mu nikdo neodpověděl. Neměli k němu sice nedůvěru,
ale byli opatrní. Až poznají nového partyzána dokonale, pak ho
zasvětí do tajů hošťálkovských lesů.

Před půlnocí se ozvalo jemné zaťukání na okno.

Josef šel otevřít. Za chvíli se vrátil -- s novým partyzánem.

A zase si nelenily matka i s dcerou. Vstaly, zatopily, navařily
promrzlému hostu čaje a ustlaly mu na lavici.

Příchozí řekl, že hned ráno půjde dále. Položil si na stůl pistoli
a brzy usnul.

Zanedlouho spala již zase celá chaloupka. Žádný z jejích obyvatel
nepocítil zvláštního vzrušení. Takové návštěvy byly u Hrabalů
všedním zjevem.

Jen jeden člověk nespal. Klinovský. Horečně přemýšlel. Svůj úkol
splnil -- našel dům, v němž jsou přechováváni partyzáni. To stačí
gestapu k provedení jeho plánu. Ale oč by to bylo dokonalejší,
kdyby zde mohli jeho chlebodárci partyzána přímo dopadnout! Zase
by byla nová pochvala, snad i dovolená, ale hlavně peníze, moc
peněz...

Pozorně naslouchal.

Všichni spali.

Klinovský se zvedl. Ležel na posteli u dveří. Ponožky měl na nohou,
boty vedle postele. Jinak byl oblečen -- partyzán si nesměl dovolit
přílišné pohodlí.

Bez hluku se obul. I čepici nahmatal.

Nejhorší to bude teď! Jak otočit klíčem, aby to příliš necvaklo?

Brzy se však uklidnil. Přidrží na zámku kapesník a tak se mu podaří
ztlumit rachot. A probudí-li se někdo? Nevadí! řekne, že jde jenom
na dvůr. V tom případě se ovšem zase hned vrátí, aby nevzbudil
podezření.

Otočil klíčem.

Ozvalo se jasné cvaknutí -- kapesník moc nepomohl.

Naslouchal.

Nic se nehnulo.

Otevřel dveře. Ani vrznutí.

Rychle proklouzl do předsíně a chvíli zase naslouchal.

Ticho...

Dále to šlo již snadno. Vyplížil se na dvůr, přehoupl se přes plot.
Psa umlčel kouskem salámu.

Pak se rozběhl k vesnici...

Když se rozednívalo, byla Hrabalova chalupa obklíčena skupinou
německých vojáků. Stáli na pokraji lesa, ukryti za stromy.

Tři kráčeli k domku.

Prudce zabušili na dveře.

Uvnitř se něco pohnulo.

Náhle se rozletěly dveře a v nich se objevil partyzán s pistolí
v ruce. Zahlédl oknem přicházející Němce. Nechtěl ohrozit palbou
své hostitele, proto se rozhodl pro boj venku. Nepřátelé byli sice
tři, ale což to bylo po prvé, že stál proti přesile?

Vojáci se na okamžik zarazili. Připravovali se na obvyklé zvolání
»Ruce vzhůru!« -- ale neměli na to času. Tři rány z partyzánovy
pistole vyšlehly jako tři blesky.

Dva vojáci zůstali ležet na dvoře bez hnutí. Jen jeden měl ještě
tolik sily, že vystřelil za prchajícím. Rána šla vedle.

Partyzán přeskočil plot a rozběhl se k lesu. Sotva se však dostal
na volné prostranství mezi chalupou a lesem, zachvěl se ranní
vzduch ohlušující salvou.

Klesl k zemi jako podťatý.

Někteří vojáci běželi k němu, jiní k chalupě.

»Hedviko, mami!« zvolal Josef. »Vy o ničem nevíte, rozumíte? Ať
s vámi dělají cokoliv, zapírejte! Vezmu to na sebe -- a já už se
z toho nějak dostanu.«

Jsou různé činy v životě, Jožko! Je možno přepadnout kolonu,
rozstřílet auto, postavit se sám proti stonásobné přesile... Každý
takový čin je hrdinstvím. Každý takový čin je slavný a památný.
O každém takovém činu se bude dlouho a dlouho vypravovat pod
střechami valašských pasekářů.

Ale je něco krásnějšího nežli čin, k němuž ses právě rozhodl ty?
Všechna obvinění vezmeš na sebe. Ano, vším budeš vinen jenom ty,
matka a sestra o ničem nevědí. Matka a sestra musí být zachráněny
tvou obětí.

Spoutané je vyvedli ven.

Stavení polili benzinem a zapálili. Čekali u hořícího domu tak
dlouho, až trámy prohořely.

Pak se dal průvod na cestu k vesnici.

Klinovský s dvěma gestapáky šel daleko vzadu. Nechtěl, aby ho jeho
oběti spatřily...

Třesknutí vražedné salvy rozezvučelo lesy táhlou ozvěnou. Proniklo
až do bunkru nad Spěchalovým.

Slávek vyskočil.

»Co to bylo?« zeptal se hlídky.

»Nějaká salva.«

»Kde?«

»Řekl bych, že někde v lesích nad Dolním koncem.«

Slávek zavrtěl hlavou. Na dnešní den nebyla hlášena žádná bojová
akce. Že by to byl nějaký náhlý přepad?

»Půjdu se tam podívat,« řekl po krátkém rozmýšlení.

Chtěli jít s ním.

»Ne, hoši,« odporoval. »Už je den, byli bychom nápadní. Nepodniknu
nic, jenom zjistím, co se stalo.«

Samopal nechal v bunkru. Vzal si jen pistoli a dva granáty.

Šel po silnici až k pěšince, jež odbočovala k Dolině. Právě když
chtěl zahnout, spatřil v lesích nad Dolním koncem chuchvalce dýmu.

Někde hoří, znepokojil se. Co se asi stalo?

V lese zrychlil krok. Zamířil k místu, nad nímž se vyvalil kouř.

Neušel ani dva kilometry, když zaslechl nějaké hlasy. A už se mihla
mezi křovinami uniforma německého vojáka! Za ní druhá, třetí -- celá
skupina!

Šli přímo proti němu.

Co teď?

Kam se obrátit?

Má běžet do vesnice?

Myšlenky se řítily rychlostí blesku.

Do krytu! Do toho původního krytu v lese nad Čechovým, v němž se
skrýval oné deštivé noci po útěku od Spěchalů.

Doběhl právě včas.

Prudce oddychoval.

Teď půjdou přímo vedle krytu! Stačí jediné zakašlání, jediný
neopatrný pohyb -- a bude prozrazen! A to zrovna teď, když nechal
samopal v bunkru!

První vojáci míjeli kryt. Slávek je pozoroval hustou spletí křoví,
jež bylo naházeno u vchodu. Šli v hloučcích a živě se bavili. Pak
nějaká podivná skupina -- Pane Bože, vždyť to je Josef Hrabalů se
svou matkou a sestrou! Jožka! Není sice u partyzánů, ale pomáhá jim
ze všech sil. Teď ho vedou v poutech. Všichni tři jsou svázáni -- už
tomu Slávek rozumí! Dým, který zahlédl nad lesy, pocházel z Hrabalovy
chalupy! Hrabalovi vyhořeli!

Co se asi stalo?

Hlasy vojáků již doznívaly.

Slávek opatrně vyhlédl.

Hned se však zase přikrčil k zemi. S kopce přicházely další tři
postavy! Dva gestapáci a civilista.

Mluvili česky.

V Slávkovi se zatajil dech.

»Toto se vám povedlo, Klinovský,« řekl hlasitě jeden gestapák.
»Dostanete za to zvláštní odměnu.«

»I dovolenou,« přitakával druhý.

»To budu rád,« usmíval se civilista. »Už jsem neměl dovolenou přes
tři měsíce.«

»Musíte být skromný,« řekl zase první. »Já jsem neměl dovolenou
už tři roky.«

»Ale než odjedu, rád bych se ještě o něco pokusil,« nabízel se
Klinovský.

»O co?«

»V těchto lesích se skrývá partyzánský štáb.«

»To víme...«

»Chcete-li, vypátrám ho.«

Gestapáci se zastavili.

»Vy byste chtěl?«

»Chci!«

Stáli přímo naproti krytu. Slávek mohl nechat oči na zrádci. Modré
oči, vyhublá tvář, zpod čepice bylo vidět plavé vlasy --

»Jste tedy chlapík, Klinovský,« řekl první gestapák. »A kdy se
do toho dáte?«

»Hned. Ještě dnes.«

»Máte nějaký plán?«

»Ano. Tu se může člověk obrátit na kteroukoliv chalupu, všude se
doví něco o partyzánech.«

»To by bylo ovšem ... velkolepé!« usmál se gestapák. »Chytit celý
štáb -- jak říkám: jste skvělý člověk, Klinovský!«

Zase vykročili.

Slávek sevřel pistoli.

Stačí jediná rána... Ale ne, vojáci by se vrátili. Neunikl by
jim. Půjde raději varovat majora Murzina.

Opatrně odhrnul křoví.

Les byl už zase tichý.

Běžel co nejrychleji mohl do bunkru. A za chvíli spěchaly spojky
na všechny strany. Pozor, štáb je ohrožen! Potuluje se tu český
zrádce. Jmenuje se Klinovský, má modré oči, plavé vlasy, krátký
kožený kabát s »dragounem«, šedou čepici s klapkami -- -- --

Slávek obcházel paseky. Kéž by se mu podařilo dopadnout ničemu,
který zradil svou krev, spojil se s nepřítelem a za jidášský peníz
vydává české lidi do rukou katanů!

Obešel všechny kotáry, ale po Klinovském nebylo ani stopy. Snad
si to rozmyslil. Třeba půjde zkusit své štěstí až zítra.

Unaven celodenní chůzí po horách sestupoval s kopce k vesnici.
Chvilku si odpočine u Čechů. Stejně tam už nebyl několik dní.

»Slávku, chlapče milý, co se to na nás valí?!« vítala ho tetička.

»Proč, teti?«

»Copak jsi neslyšel o Hrabalových?« spráskla ruce.

»Slyšel, teti. Dům jim vypálili...«

»Což o dům!« mávla rukou. »Ale co dělali s nimi! O tom ještě nevíš?«

»Ne -- co?«

»Tak si to představ, Slávečku -- a sedni si,« utřela zástěrou
lavici u sporáku. »Zavedli je do školy a tam je vyslýchali. Každého
zvlášť...«

»To oni tak dělávají.«

»Ano, ale bili je! Tloukli je strašně. Obě nešťastné ženy prý
křičely, že to bylo slyšet po celé návsi...«

»Tyrani!«

»Ale ta největší hrůza teprve přišla,« v hlase staré ženy se chvěl
zadržovaný pláč. »Když nechtěli nic prozradit, pustili na ně dva
obrovské psy...«

»Nepovídejte!« zbledl Slávek.

»Ano, lidé to slyšeli! Němci tam přivedli psy a vzkřikli: Partyzán! -- a
ti už je trhali... Hrůza, Slávečku, já nevím, jak to s námi dopadne!«

»A co bylo dál?«

»Po poledni to ztichlo. Josef prý se přiznal. Vzal všechno na sebe.«

»A co je s nimi?«

»Josefa odvezli a matku s dcerou propustili. Snad proto, aby nám
mohly povědět, co na nás čeká.«

»Viděl je někdo?«

»Vždyť se zastavily i u nás!«

»Kdy?«

»Asi před hodinou.«

»A kam šly?«

»Do Vsetína. Prohlédly si vypálenou chalupu, a když viděly, že se
už nic nedá zachránit, vrátily se zpátky. Pojedou na Slovácko,
mají tam nějaké příbuzné.«

»I tady bychom jim pomohli,« řekl stísněně Slávek. Něco ho dusilo.

»Prosím tě, kdo by se jim divil? Já prožít takovou hrůzu, nejsem
tu ani hodinu.«

»A byly hodně --?«

»Co ti budu vypravovat, chlapče,« slzy jí vytryskly proudem, »samá
modřina, udeřenina, kousnutí...«

Na předsíni se ozvaly kroky.

Byla to Milka.

»Jé, Slávku, to jsem ráda, že tě tu vidím!« vítala ho bouřlivě.
»Právě jsem chtěla jít za tebou do bunkru.«

»Máš něco důležitého?«

»Já ne, ale u Hřímalů je nějaký partyzán a má cosi doručit majoru
Murzinovi.«

»Cizí člověk?«

»Ještě jsem ho tu nikdy neviděla.«

»Jak vypadá?«

»Jak...? No -- jak chlapisko!« zasmála se.

»Milko, nežertuj!« řekl netrpělivě. »Popiš mi ho!«

»Tož, jak bych ti to řekla ... může být o něco starší než ty, má
modré oči -- a víc nevím.«

»Jaký má zimník?«

»Kožeňák.«

»Dlouhý?«

»Ne, krátký.«

»A jmenuje se Klinovský?« zvolal vzrušeně Slávek.

»Ne, to ne ... počkej...,« vzpomínala. »Horák nebo Horáček ... nebo
Horský ... já ti už nevím. Ale začínalo to na Hor --«

»To je vlastně lhostejné. Co záleží na jméně? A má něco pro majora?«

»Ano, vzkaz ze Slovenska. A hledá člověka, který by ho k majorovi
dovedl. Hned jsem si vzpomněla na tebe.«

»To jsi hodná, Milko,« řekl. »Zajdu tam.«

»Jestli chceš, já ho dovedu sem,« nabídla se.

Vyhlédl oknem. Stmívalo se. Má Klinovského téměř ve svých rukou.
A což kdyby se cestou střetl s nějakou hlídkou? Počká raději zde,
zrádce přece nemůže nic tušit.

»Dobře. Doveď ho!«

Milka odběhla.

Zakrátko byla nazpět. Klinovský šel s ní!

Slávek si oddychl. Bratře majore, kapitáne Štěpánove ... a vy
všichni ... celý štábe ... teprve teď můžete zase klidně procházet
našimi horami, protože zrádce je v mých rukou! Ráno jsem ho měl
pěkně na mušce -- a nestřelil jsem. Byl jsem příliš, příliš opatrný!
Však se mě ta opatrnost něco namrzela! Celý den jsem myslil na
tu nevystřelenou ránu. Celý den jsem naslouchal se strachem a
napětím, neozve-li se v horách nová salva ... nepodaří-li se už
ten mrzký a hanebný čin...

Bohudíky!

»Tak to je on!« představovala příchozího Milka.

Zrádce se pozorně zadíval na Slávka.

»Vy jste partyzán?« zeptal se.

»Ano, velitel zdejší bojové skupiny,« odpověděl Slávek.

Milka se překvapeně podívala na matku. Ale i ta byla zmatena. Co
se to se Slávkem děje? Je to po prvé, co slyší z jeho úst: jsem
velitel. Vždycky bývá takový skromný -- a teď --

Slávek si nevšiml, jakým dojmem zapůsobila jeho slova na obě ženy.
Zato tím pátravěji sledoval zrádcovu tvář.

Třebaže se již zešeřívalo, neušel mu záblesk radosti, který se
mihl v zaprodancových očích. To mu stačilo.

»Přicházím od štábu Štefánikovy brigády,« začal zase Klinovský.
»Mám důležitý vzkaz pro majora Murzina. Mohl byste mě k němu dovést?«

»Zajisté,« řekl živě Slávek.

»Ale vzkaz je pilný. Musí být doručen co nejdříve.«

»Půjdeme hned, jen jak se ještě více setmí. Máme tu gestapo a
esesmany, musíme být opatrní.«

Zrádce už mlčel.

Pak se rozpovídali o strastech partyzánského života.

»Je to těžký život, ale co by člověk neudělal pro vlast?« řekl
nadšeně Klinovský.

Slávek se musel přemáhat, aby ho na místě nezastřelil.

Konečně se zvedl a řekl: »Půjdeme!«

Kráčeli vedle sebe. Mlčeli. Jen občas vyměnili několik slov.

Slávek ho zavedl do bunkru.

»Vedu vám hosta,« vysvětloval svým druhům. »Nese poselství majoru
Murzinovi a přijíždí z daleka.«

»Ze Slovenska,« dodal sebevědomě zrádce. »Od Štefánikovy brigády.«

»V té jsem bojoval,« ozval se živě Václav Šuránek. Přistoupil ke
Klinovskému a se zájmem si ho prohlížel. »U které jsi skupiny? Já
to tam trochu znám.«

»U které skupiny?« zrozpačitěl. »Já ... totiž já nejsem u skupiny.
Já pracuji přímo u štábu.«

»Ano, on pracuje přímo u štábu,« pronášel pomalu Slávek. »A jmenuje
se Klinovský.«

Zrádce zbledl. Zmateně breptal:

»To ne, to je omyl... Já se přece jmenuji Horák!«

Hleděl na Slávka vyděšenýma očima. Ten klidně pokračoval:

»Horák nebo Klinovský, na tom nezáleží. Hlavní věc je přece tvůj
úkol: zničit štáb naší partyzánské --«

Nedomluvil.

Zrádce vytáhl rychlým pohybem pistoli.

Ale Slávek byl rychlejší.

Pádným úderem na předloktí mu vyrazil zbraň z ruky.

Chlapci se na něho vrhli a spoutali ho.

»Tož jak je to s tebou: Horák nebo Klinovský?«

Dopadený ničema mlčel.

»Prohledejte ho!« rozkázal Slávek.

Měl u sebe legitimaci: Jan Klinovský. V peněžence bylo několik
tisíc korun. Mezi doklady našli tři přípisy od gestapa. Byla to
vesměs oznámení, že mu vyplácejí prémie za »mimořádné výkony«.

»Dnešní tvůj zločin známe,« pokračoval Slávek. »Teď nám jenom
povíš. jak jsi to provedl.«

Zrádce zarytě mlčel. Ale pak -- jako by si řekl, že upřímností
může ještě něco získat -- se rozpovídal.

Partyzáni se chvěli odporem.

»Soud nad ním vykonáme zítra,« rozhodl Slávek. »Rád bych ho přece
jen dovedl k majoru Murzinovi.«

Ale na úsvitě doběhla do bunkru udýchaná spojka z vesnice.

»Slávku, máte zmizet, vojsko podnikne velikou prohlídku lesů,«
hlásila.

»Odkud to víš?«

»Z četnické stanice.«

»Dobře, děkuji.«

»A to se s ním budeme tahat po horách?« zeptal se Tonda.

»Ne. Za ,Pasinkem' si to s ním vyřídíme,« odpověděl Slávek.

Soud byl krátký.

Tolik zločinů mohlo být potrestáno jen smrtí...

»Co s ním?« zeptal se Pavel.

»Necháme ho zde,« rozhodl Slávek. »Němci ho najdou. Aspoň budou
vědět, jak jsou na tom -- s naším štábem.«

Skupina prchla do hlubokých lesů kašavských. Do bunkru se vrátila
až za dva dny.

Po návratu Slávek vyhledal štáb a hlásil, co se stalo.

»Tak to nenecháme,« prohlásil major, »když vyslechl zprávu o
nelidském týrání Hrabalových žen. »Štěpánove, vezmi si ten případ
na starost.«

Na poradě velitelů bylo rozhodnuto, že vyhodí do povětří školu,
která byla plná Němců. Starostovi poslali výstrahu. V ní bylo
uvedeno, kdy škola vyletí. Měl varovat občany, kteří bydlí v její
blízkosti. Toho večera se sešlo několik partyzánů u Čechů.

Kapitán Štěpánov přinesl v aktovce výbušninu s hodinovým strojem.
Byl nařízen tak, že výbuch měl nastat před půlnocí.

Radili se, kdo má zanést nálož do školy.

»Je k tomu třeba nejen odvahy,« řekl Štěpánov, »ale i lsti. Však
víte, jak to ve škole vypadá.«

Před školou byla zahrádka, obehnaná drátěným plotem. Do zahrádky
se šlo se silnice brankou, u níž stála stráž. Kdo chtěl jít do
školy, každý musel přejít okolo vojáka.

»A co se s tím má udělat?«

»Všechno je připraveno. Stačí jen položit aktovku a zmizet.«

»Tož jak bychom to udělali?«

»Nejlépe by bylo, kdybychom se některý přestrojili za ženu. Ta by
nevzbudila zdaleka tolik podezření jako muž,« navrhl Slávek.

»Kdyby tu byla Nataša, měli bychom po starosti,« vzpomněl si
Štěpánov.

Partyzáni seděli ve světnici. Tetička ležela na posteli v kuchyni.
Bylo jí nějak nevolno. Milka stála u sporáku a pootevřenými dveřmi
slyšela každé slovo.

Právě uvažovala, jak by pomohla přestrojit partyzána za ženu. Vtom
zaslechla kapitánovu zmínku o Nataši.

Něco ji bodlo až u srdce.

Nataša by to dovedla! Jistě by to dovedla... Kdo se nebojí skočit
v noci z letadla do neznámého kraje, ten dovede i jiné věci.

»Což, Nataša!« zvolal jiný partyzán s nadšením. »Ruské partyzánky
jsou všechny statečné a odvážné!«

»To jsou,« řekl uznale Štěpánov.

Milce bylo do pláče. Kolikrát jí jako spojce hrozilo nebezpečí,
že bude prozrazena! Kolikrát nesla vzkaz i několik hodin daleko,
lesem, v noci, když se tam střílelo! Je zbabělá? Je málo statečná
žena? Patrně ano. Vždyť o českých partyzánkách tu nepadlo ani
slovo! Jako by jich vůbec nebylo!

Polkla hořkou slzu, nenápadně si utřela oči a nesla do světnice
jídlo.

»Tu máte večeři!« řekla již zvesela.

»Ach, brambory a mléko! To mám nejraději, Milko,« smál se Štěpánov.

»Tak ať vám chutná!«

Vrátila se do kuchyně.

»Mami, zaskočím k Polehňům. Fanka mi chce ukázat nějaké vyšívání,«
řekla matce.

»Dobrá, jdi si! Ale vrať se brzy! A vem si vlňák, je tam zima,«
připomínala matka.

»Budu tu ráz dva!«

Hodila na sebe těžký vlňák. Uchopila aktovku a skryla ji pod ním.

Partyzáni ani nezpozorovali, že odešla.

Běžela k vesnici, jako by jí hořela střecha nad hlavou. Jsou i
české partyzánky! To uvidíte!

U vchodu do školní zahrádky stál voják. Posvítil si na ni.

»Prosím vás, kde tu bydlí pan ředitel?« zeptala se.

»Běžte rovno, pak zahněte vpravo. Za rohem je vchod. Ale myslím,
že není doma,« odpověděl jí špatnou češtinou.

»Nu, já se podívám,« nedala se odbýt.

Voják jí ustoupil.

Zvolna kráčela temnou zahrádkou. Kam to položit? Na schody? Tam
by to jistě hned objevili! Před školu? Výbuch by nenadělal žádné
škody! Kam tedy? Kam?

Šla okolo sklepního okénka. Bylo otevřeno!

Šup! -- aktovka zmizela ve školním sklepě.

Zašla za roh. Chvilku tam postála a vracela se zpět.

»Nu?« ptal se voják.

»Měl jste pravdu -- nejsou doma. Chvíli jsem zvonila, ale nikdo
se neozval.«

»Vždyť jsem to říkal,« zabručel voják.

Milka se vznášela jako pírko. Bylo jí tak nevýslovně lehko a volno!
Nejraději by jásavě vykřikla svou radost do celého světa. Hrabalovi
budou pomstěni! A nikdo už nesmí přejít české partyzánky mlčením!

Vpadla do kuchyně rozehřátá, rozradostněná.

»Dlouho ses tam nezdržela,« vítala ji matka.

»Už to mám vyřízeno,« odpověděla.

Vešla do světnice.

»Tak co chutnalo vám?« tázala se.

»Výborné to bylo,« řekl Štěpánov nepřítomně. Bylo vidět, že myšlenkami
je jinde. V Milčině nepřítomnosti se rozhodl, že aktovku zanese do
školy sám. Nabízeli se sice skoro všichni partyzáni, ale uznal, že
je z nich nejzkušenější. »Tak už půjdu, chlapci,« řekl.

Vstal od stolu a oblekl si plášť.

»Mnoho zdaru, kapitáne!« loučili se s ním.

Vešel do kuchyně.

»Tak maminko, držte mi palec,« žertoval.

»Bože, synku,« zvedla se tetička na posteli. »Tož ať tě sám Pán
Bůh opatruje! A musí to být, chlapče?«

»Musí, maminko!« odpověděl vážně. »Germáni by myslili, že jejich
stromy rostou až do nebe.«

»Tož šťastné pořízení!« přála mu ještě jednou. »A přijď povědět,
jak ti to šlo!«

Štěpánovi tykala. Bylo to jeho výslovné přání.

»Přijdu, maminko, to víte, že přijdu.«

Popošel ke dveřím. Náhle se zastavil a ulekaně zvolal:

»Milko!«

»Co je?«

»Kde je aktovka?«

»Tady byla!« řekla stručně.

»Ano, byla! Ale kde je?«

»Tam, kde má být: ve škole!«

»Jak to --?« nová vlna úžasu přeletěla jeho tváří. »Jak to -- ve
škole?«

»Nu tak ... je ve škole! Však patřila do školy, ne?«

»A kdo ji tam zanesl?«

»Česká partyzánka!«

Pochopil.

Nějak pobledl a přejel si rukou oči.

»Milko, tys --?«

»Ano,« řekla prostě.

Matka začala naříkat:

»To je strašné děvčisko! Pane Bože, kde já bych se něčeho takového
nadála!«

Překvapení bylo dokonalé.

Pak čekali na výbuch. Štěpánov držel hodinky v ruce.

»Teď to vybuchne,« řekl. »Teď, každým okamžikem.«

Za čtvrt hodiny se znepokojil.

»To je mi divné. Bylo to nařízeno přesně na půl dvanáctou. Nemontovalas
něco na strojku?« tázal se Milky.

»Ne. Vzala jsem aktovku tak, jak ležela u dveří.«

»Pak tomu nerozumím.«

»V tom může vězet i něco jiného,« mínila tetička.

»Co myslíte maminko?«

»Třeba ji Němci našli.«

»Také pravda... Nu, uvidíme.«

Čekali až do rána, ale marně.

Nakonec se shodli na dvojí možnosti: buď vojáci aktovku objevili
nebo se strojek pádem do sklepa poškodil.

»Ať je tomu jakkoli, je to škoda,« loučil se kapitán Štěpánov.

»A já mám po radosti,« řekla plačtivě Milka.

Všichni byli trochu rozladěni.

Ráno šla Milka do dědiny. Našla-li se aktovka, bude tam jistě
rozruch.

Ale dědina byla tichá a klidná.

Odpoledne -- bylo asi půl druhé -- otřásla se celá náves ohlušujícím
výbuchem.

Stěny školní budovy se zachvěly až v základech. Okna praskala.
Sklo se sypalo s rachotem na zem. Vyražené cihly odletovaly do
zahrádky a na silnici. Omítka padala se stěn. Stropy se lámaly.
Ze sklepa se vyvalil mrak dýmu. Celé okolí školy bylo zahaleno
mračny prachu a kouře.

Rozbitými okny pronikal na náves křik raněných esesmanů.

»Kdo seje vítr, sklízí bouři,« zakýval rozvážně hlavou dědeček
Habartů. »Nedávno jsem slyšel ze školy úpěnlivý nářek žen Hrabalových.
Tož -- přece je tu jakási spravedlnost.«




12. Oběť nejvyšší


Smrt zrádce Klinovského a výbuch ve škole poučily Němce, že jde
do tuhého.

Vyhlásili nad osadou výjimečný stav. Po setmění se nikdo nesměl
ukázat na ulici. Kdo šel po návsi, musel míti ruce hezky od těla,
aby bylo zdaleka vidět, že nedrží nějakou zbraň.

Na toho, kdo se nezastavil při prvním zvoláni, se okamžitě střílelo.
Několik lidí bylo zraněno. I malý chlapec, který lyžoval...

Němci doufali, že těmito opatřeními zastraší lid i partyzány.

Zmýlili se však. Lidé sice chodili s rukama od těla, ale ty ruce
byly zaťaté a připravené na poslední ránu. V očích ležela nenávist,
která se už nemohla stupňovat.

A partyzáni?

Nové a těžké údery zasazovali Němcům.

Provedli náhlý, neočekávaný přepad dlouhé kolony německých pěšáků,
kteří pochodovali směrem na Bystřici. Němci si byli tak jisti svou
přesilou, že zapomněli na všechnu opatrnost. Stačí přece jediná
salva z několika set jejich pušek a partyzánské hordy budou rozprášeny.

Cesta se mírně svažovala. Pochodující vojsko si zpívalo do kroku.
Dohasínal slunný březnový den.

Pojednou zahořely křoviny po levé straně cesty ohnivými plameny.
Do rachocení několika samopalů se mísily třaskavé rány pušek.

Vojsko se přilepilo ke stráním. Na silnici zůstali ležet mrtví a
ranění.

Celý přepad netrval déle než dvacet vteřin. Sotva chlapci vychrlili
vražednou dávku, stáhli se rychlostí blesku do lesů. Bez jediné
ztráty. Bez jediného zranění.

Když se Němci vzpamatovali a začali pálit, zasahovali už jen křoviny,
z nichž vyšlehla ničivá palba...

Jindy provedli smělý noční přepad četnické stanice, kde bylo
ubytováno gestapo. Zastřelili gestapáka, který byl v celé vsi
pověstný svou krutostí...

Znovu a znovu ničili telefonní linky. Sotva byly opraveny na jednom
místě, už byly poškozeny na jiném...

Vnikli i do Jablůnky a přepadli silnou německou hlídku, která měla
za úkol střežiti trať...

Prudce a oslnivě šlehaly blesky nad Beskydami.

Jednou si zavolal kapitán Štěpánov Slávka do bunkru pod Šanhají.

»Mám pro tebe dvě zprávy, Slávku,« řekl. »První tě jistě potěší.«

Štěpánov se odmlčel a usmál se. Slávek na něho tázavě pohlédl.

»Naše skupiny za Vsetínem se zmocnily několika důležitých dokumentů.
Mezi nimi byl i tento,« podával mu lístek s českým překladem německé
zprávy.

Slávek četl:

»Lesní cestu mezi Vsetínem a Bystřicí je nutno považovat za ohrožený
úsek. Jednotlivým oddílům se nařizuje, aby této cesty -- vyjma
nutné případy -- napříště nepoužívaly. Jezděte objížďkou na Vizovice
a Zlín!«

»O tento rozkaz má hlavní zásluhu tvá skupina,« pokračoval Štěpánov.
»Vyřiď svým chlapcům, že jim blahopřeji.«

»Děkuji,« usmál se Slávek. »A druhá zpráva?«

»Zítra nám pošlou zásilku potravin.«

»Letadly?«

»Ano. A vy jste určeni, abyste ji převzali. Musím tě ovšem trochu
do toho zasvětit.«

»To se opravdu těším,« řekl Slávek.

A kapitán Štěpánov mu podrobně vysvětlil, jak si mají zítra
počínat...

V horách za Trojákem vyhledali rozsáhlou louku. Rozdělili se na
dvě skupiny. Každá se postavila na jeden konec.

Přesně ve stanovenou dobu -- bylo jedenáct hodin v noci -- zaslechli
hukot motoru.

V té chvíli rozsvítily obě skupiny elektrické svítilny, obrácené
směrem k obloze. Několikrát za sebou opakovali partyzáni smluvená
znamení.

Letadlo nad nimi chvíli kroužilo.

Pak ztichlo. Jako by pilot vypjal motor.

A již se ozvaly čtyři temné nárazy:

Žuch! Žuch! Žuch! Žuch!

Motor zase zahučel a letadlo zmizelo.

Obě skupiny chvíli naslouchaly. Když byl všude klid, začali pátrat.
Brzy našli čtyři objemné plechové bedny.

Tři zůstaly u štábu, jednu dostala Slávkova skupina. V bedně bylo
všechno možné: salám, slanina, cukr, čokoláda, zápalky -- ba ani
na cigarety se nezapomnělo.

»Takových pozdravů s nebe by mohlo být více,« libovali si partyzáni.

Pro jednoho člověka by stačila ta bedna na několik měsíců. Ale
pro třicet partyzánů...

Zásobování jim teď, kdy už ve vesnici nebylo mašíků na povinnou
dodávku, dělalo veliké potíže. Více než kdy jindy byli odkázáni
na podporu místního obyvatelstva. Nezaleknou se lidé zostřených
opatření? Nezastraší je nařízení, že celá rodina, která podporuje
partyzány, bude zastřelena?

Nic je nezastrašilo. Chodili dále do lesa za svou prací a brávali
si vydatné přesnídávky a obědy. Až příliš vydatné. A když je Němci
zastavovali, kroutili hlavami, kolik ten chudý venkovský lid sní...

Ti nejodvážnější nosili obědy až do bunkrů. Milka Čechová, Milada
Spěchalová a ještě několik jiných.

Ale nejčastěji nosila jídlo Olinka.

Olinka...!

Partyzáni ji přímo zbožňovali. Drsný a tvrdý život je neučil zrovna
nejjemnějším způsobům. Jakmile se však v bunkru objevila Olinka,
všechny hrubší výrazy jim zamrzly na rtech.

Vnášela cosi jemného a něžného do jejich divokého a neklidného
prostředí. Svým úsměvem, který jí věčně pohrával na tváři, jako
by připomínala, že nejsou jen pušky a granáty a výbuchy.

»Je jako anděl,« říkali Slávkovi.

Však i pro něho byla Olinka po smrti rodičů celým domovem. Babička
věčně jen plakala. Nemluvný Jenda, který raději vypálil sto ran než
utrousil jednu větu, sdílel se Slávkem partyzánský život v bunkru.
Nebylo divu, že představa domova mu splynula s obrazem Olinky.

A také pro její odvahu ji měli partyzáni rádi. Vždyť kolikrát se
vydala na nebezpečnou cestu do bunkru i v noci! Kolikrát musela
stát ukryta za houštinami a čekat, než přejde německá hlídka!

Nikdy o tom nemluvila jako o nějakém hrdinství. Když ji babička
někdy přemlouvala, aby aspoň dnes zůstala doma, že viděla jít do
lesa vojáky, Olinka ji odbyla s úsměvem: »Ale, babičko, když těm
chlapcům se chce i dnes jíst!« Ne, neviděla ve svém počínání nic
zvláštního. Bylo to přece tak samozřejmé!

Když na konci března začaly polní práce, německý teror trochu
ustal. Lidé se už volněji pohybovali po návsi a také večer se
zdržovali venku déle. Protože však vojáci každou chvíli zastavovali
muže a žádali legitimace, partyzáni se ve vesnici raději neukazovali.

Jednou -- to už bylo na začátku dubna -- šla Olinka opět s obědem
do bunkru.

Když přecházela kopec před »Lúčkou«, zahlédla vlevo nad vesnicí
početnou skupinu Němců. Obcházeli ves velikým obloukem a mířili
přímo k těm místům, kde byl Slávkův bunkr.

Olinka se zarazila.

Má se vrátit? Či má je jít varovat před nebezpečím, o němž jistě
nemají tušení? Mají sice hlídky, pravda. Ale budou mít dosti času,
aby upozornily na blížící se nebezpečí?

Němci byli dosti vzdáleni a šli krokem. Dá-li se do běhu, bude
u partyzánů jistě mnohem dříve než vojáci.

Rychle rozhodnuta začala utíkat. Nohy jí ujížděly na klouzavé,
rozmoklé půdě. Několikrát upadla, takže polévka se jí vylila.
Jindy by ji to mrzelo, ale co dnes záleželo na polévce!

Přiběhla do bunkru jako bez duše.

»Jdou sem Němci!« zvolala udýchaně.

»Kde jsou?« zeptal se Slávek a uchopil samopal.

»Jdou od vesnice, zde po tom kopci!« ukázala směr.

»A proč ses nevrátila?« obořil se na ni dosti zhurta.

»Chtěla jsem vás varovat,« řekla prostě.

Podíval se na ni. Měl to být pohled káravý a vyčítavý, ale změnil
se v pohled uznání, pochvaly, obdivu. Olinka, čtrnáctileté děvče...
Jak je hrdý na svou sestru! Oh, tatínek i maminka by měli radost,
kdyby ji teď viděli!

Ale to mu jenom tak blesklo myšlenkami. Teď nebylo času na dlouhé
úvahy.

»Rychle na Jaroňovou a za Šanhaj!« vydal rozkaz. »A ty, Olinko,
co nejrychleji k Spěchalům!«

»A co s tím masem?« ukázala na tašku.

»O to neměj strach!« usmál se. »Sníme je večer! Teď jenom rychle -- a
dej na sebe pozor!«

To se už obrátil i se skupinou k Jaroňové. Ustupovali do bezpečí.

Olinka se rozběhla k Spěchalům. Dolů se to běželo!

Sotva však uběhla několik kroků, zarachotil výstřel. Zpozorovali
je!

Vzápětí se rozpoutala prudká přestřelka. Ustupující partyzáni
zadržovali postup Němců silnou palbou.

Přišla jsem pozdě! -- pomyslila si. Ale horší by bylo, kdybych
vůbec nebyla přišla!

Vyběhla z lesa. Teď ještě několik kroků přes louku a bude u Spěchalů.
Však strýček už stojí na předsíni a kývá na ni, aby si pospíšila.

Vtom ucítila prudké bodnutí v břiše. Co to má být?

Zpomalila chůzi. Bolest neustávala.

Náhle se jí zatmělo v očích a spadla na trávník.

Starý Spěchal se k ní rozběhl.

Vzal ji do náručí a nesl ji domů.

»Co je ti, Olinko? Co se ti stalo?«

Statečné děvče neodpovídalo. Široko rozevřenýma očima hledělo ke
stropu.

»Tati, ona je raněná!« vykřikla Milada a ukázala na několik kapek
krve, které se objevily na šatech.

Pak spatřili ránu...

»Milado, skoč rychle pro doktora!« rozkázal Spěchal.

Milada vyběhla ven. Nic nedbala, že kdesi nad jejich chalupou
dohasíná ještě urputný boj.

Její otec potřel Olinčiny spánky vodou. Děvče zhluboka vydechlo.

»Jak je ti, Olinko?« zeptal se. »Bolí tě to?«

»Nic mě nebolí, strýčku,« řekla tiše a pokusila se o úsměv. »Už
jsou pryč?«

»Kdo?«

»No, Slávek -- a ti jeho chlapci...«

»Ano, už jsou pryč. Podařilo se jim uprchnout. Všem.«

Říkal to tak přesvědčivě, jako by je viděl.

»To jsem ráda!« smála se. »Měla jsem strach...«

Strýc rázem všechno pochopil. Vztek jím zalomcoval. A lítost.

Sám nevěděl, jak dlouho tak stál nad raněnou Olinkou. Když potom
vyhlédl oknem, spatřil vracející se Miladu. Šla i s lékařem.

»Dobrý den, pane doktore!« vítal ho. »Jste tu brzy.«

»Jeli jsme autem až ke Kubišově hospodě,« vysvětlovala Milada.

Lékař už zatím prohlížel raněnou.

»Je to vážné,« řekl Spěchalovi. »Musíte ji dopravit do nemocnice.
Bez operace to nepůjde.«

»Jenom s autem to bude zlé,« řekl starostlivě Spěchal.

»Auto stojí u Kubišovy hospody. Je tam i šofér.«

»Pane doktore -- vy byste -- chtěl -- --?«

»To je přece samozřejmé. Sám se vrátím do vesnice pěšky. Ale jak
ji dopravíte k hospodě?«

»Uděláme nosítka,« řekl pohotově Spěchal.

Vzal dva kůly, na nichž v létě nosili kupy sena s louky do stodoly,
a na ně připevnil ložní plachtu. Opatrně na ni položili Olinku a
zvolna kráčeli ke Kubišově hospodě.

Auto upravili tak, aby Olinka mohla ležet. Starý Spěchal jel s
ní do nemocnice...

Večer vyhledala Milada Slávka. Byl v hlavním bunkru za Šanhají.

Zůstal, jako by do něho střelil. Nemohl ze sebe vypravit slova.

»A je už operovaná?« zeptal se konečně s námahou.

»Nevím, Slávku.«

Té noci nezamhouřil oka. Ráno si vypůjčil kolo a ujížděl do nemocnice.
Jel po veřejných cestách. Nezáleželo mu na tom, střetne-li se s
Němci. Měl s sebou granáty a pistoli, ale to vzal jen tak, ze
zvyku. Nemyslil na to. Všecky jeho myšlenky patřily Olince. Žije?
Jak dopadla operace? Jak se jí daří? Není vyslýchána? Netýrají ji?

Zastihl ji ještě při jasném vědomí.

Přivítala ho s úsměvem.

»Slávečku, to jsi hodný, žes přišel...,« řekla.

»Bolí tě něco, Olinko?«

»Trochu mě to pálí v břiše. Ale moc ne. Dali mi injekci.«

»A co říkali doktoři?«

»Bude to prý dobré. Těšili mě -- ten pan primář je ti tak hodný!«

»To budou mít doma všichni radost! Vzkázali tě pozdravovat -- babička,
Jenda, Kubišovi, Spěchalovi -- a všichni moji hoši...«

»Nestalo se vám nic?«

»Pavel byl zasažen do nohy, ale je to jen taková odřenina. Jinak
jsme z toho vyvázli bez pohromy. Kdybys nebyla přišla ty, mohlo
to dopadnout špatně...«

»To jsem ráda, že jsem vám trochu pomohla,« usmála se.

»Moc jsi nám pomohla, Olinko ... a ne jenom včera -- vždycky!
Hoši říkali, že se ti musí po válce složit na nějaký vzácný dárek,
abys měla památku na tyto doby...«

»Památku...,« řekla tiše. »Myslím teď na tatínka a na maminku.
Oba zemřeli za naši svobodu. Tak si říkám, že svoboda bude ta
nejkrásnější památka...«

»Bude, Olinko! A už je blízko, na dosah ruky! Rusi se valí k
Berlínu jako povodeň. I k nám.«

Do světnice přiváželi dvě nové pacientky. Slávek musel odejít.

»Tož se brzy uzdrav, Olinko! Mám radost, že tak dobře vypadáš.«

»Sbohem, Slávečku,« loučila se. »A přijď se zas brzy podívat!«

»Přijdu, Olinko. To víš, že přijdu.«

Pohladil ji a vyšel na chodbu.

Vyhledal primáře nemocnice.

»Jsem bratr Olgy Čermákové,« představil se. »Pane primáři, mohl
byste mi říci, jak to s ní vypadá?

»Je to velmi vážné, pane Čermáku,« řekl primář.

Slávkovi jako by nohy podrazil.

»Ale vždyť se mnou -- mluvila -- docela pěkně...,« zajíkal se.

»Jste muž, pane Čermáku. Nemohu vám nic nalhávat. S vaší
sestrou ... konečně, uvidíme. Ale připraveni musíme být na všechno.«

Vypotácel se ven jako bez ducha.

»Pane Čermáku!« ozvalo se za ním.

Ohlédl se. Přicházela ošetřovatelka.

»Pospěšte si!« řekla mu. »Byl tu vrátný a nějak nápadně se po vás
sháněl. Musela jsem mu říci, kde jste. Hned potom spěchal do
vrátnice a telefonoval. Myslím, že volal kriminální policii...«

Vrátný, kriminální policie... Jak to bylo jedno a vzdáleno proti
tomu, co právě slyšel z úst primáře!

»Myslím, že má nějaké tušení...,« snažila se ho vrátit skutečnosti.

Tušení... Co je to tušení? Zde je jistota, drtivá předpověď zkušeného
muže, jehož rukama projdou tisíce a tisíce pacientů. Takový člověk
se na tebe jen podívá a hned ví, co a jak...

»Tušení?« řekl bezmyšlenkovitě. »Jaké tušení, sestřičko?«

»No...,« rozhlédla se po chodbě a řekla tiše: »Že jste partyzán!«

Slovo zapůsobilo jako blesk. Slávkovi bylo, jako by se před jeho
očima roztrhl mlhavý závoj.

Partyzán!

Pohlédl na sestřičku zkoumavým pohledem.

»Vy jste snad...?«

»Ano.«

»Děkuji vám!« řekl chvatně a rozběhl se k východu. Sestřička šla
za ním.

Chce ho někdo zadržet? Oh, po všech těch ranách, které mu zasadila
válka, má ještě někdo tolik odvahy, aby ho dorazil?

Stiskl granát.

Musí se vyrovnat! Hned! Za všechny, které ztratil! Za tatínka,
za maminku a -- za Olinku!

Ale před východem z nemocniční budovy se zastavil. Oknem zahlédl
houf lidí, kteří se u brány dohadovali s vrátným. Marně jim dokazoval,
že doba návštěv už minula.

To ho vzpamatovalo. S vrátným by si to vyřídil. Ale kolik nevinných
lidí by bylo při tom zraněno!

A pak -- v horách ho bude ještě třeba. Zde by zničil jednoho. Tam
jich zahubí mnohem, mnohem víc...

Rychle uvažoval, co podniknout.

Jeho pohled padl na nemocniční telefon, který byl na chodbě.

»Sestřičko, které číslo má vrátnice?«

»437.«

»A jak se jmenuje vrátný?«

»Weis.«

Vytočil číslo 437.

»Vrátnice? Pane Weisi, dostavte se ihned do operačního sálu!«

»Hned to bude, jen několik minut strpení!«

»Nemožno! Musí to být ihned! Při operaci se stalo neštěstí, musíte
něco zařídit. Je to rozkaz pana primáře.«

»Dobře, už letím!«

»Pospěšte si, pan primář je velmi netrpělivý!«

Do operačního sálu musel jít vrátný chodbou, v níž byl Slávek.
Kam se schovat?

Sestřička mu pokynula, aby skočil do protější místnosti.

Přivřel dveře. Pacientky se na něho zvědavé podívaly.

»Prosím vás,« zeptal se duchapřítomně, »leží tu Olga Čermáková?«

»Ne, ta je na sedmadvacítce,« odpovídalo starší děvče.

»Ale vždyť na bráně mi řekli, že leží zde,« oddaloval svůj odchod.

»Tam to mají všechno popletené!« řekla babička s ovázanou hlavou.
»Ale člověk se jim nesmí divit. Když těch pacientů se tu tolik
vystřídá!«

Na chodbě se ozvaly rychlé kroky.

Vrátný!

Sotva dozněly, Slávek pokračoval:

»Tak půjdu na tu sedmadvacítku. Sbohem!«

»Spánembohem!« volaly pacientky.

Rozběhl se k bráně.

Brána však byla zamčena...

Přeskočit plot nemohl, neboť kolem nemocnice stále přecházeli
lidé...

Vtom vyšel z přijímací kanceláře, která byla hned vedle vrátnice,
muž v bílém plášti a zamířil rovnou k Slávkovi.

Ten stiskl po druhé granát. Ne, nedá se chytnout!

Hned se však uklidnil, neboť muž vytáhl z kapsy klíč, odemkl bránu
a jen tak, jakoby mimochodem, řekl: »Rychle se ztraťte! Sestřička
mi telefonovala.«

Zřízenec pustil Slávka branou a šel na protější chodník k budce,
v níž se prodávala sodovka.

Překvapený Slávek tiše poděkoval, sedl na kolo, které měl postaveno
nedaleko vchodu, a už ujížděl.

Když zatáčel k městu, spatřil velké nákladní auto. Bylo plně
obsazeno německými vojáky. Řítilo se k nemocnici.

Slávek přišlápl. V několika minutách projel městem. Pak sjel na
polní cestu a pustil se k lesu.

Do Hošťálkové přijel až večer.

Dveře rodného domku byly otevřeny. Tak jako tehdy, když tam šel
po tatínkově smrti. A jako tehdy, i dnes na něho již čekali -- ale
bez Olinky.

»Jak je s ní?« otázal se Jenda.

Slávek pokrčil rameny. Nemohl promluvit.

»Můj Bože, čeho já jsem se musela na tomto světě dožít!« zaplakala
babička.

Nikdo ji netišil. Nikdo ji netěšil. Na Dolinu se valila nová vlna
bolesti. Těžká, přetěžká.

Seděli mlčky, každý se svými myšlenkami.

Bylo už skoro jedenáct, když se Slávek zvedl.

»Půjdeme, Jendo!«

»A já tu ... sama...!« znovu zaplakala babička.

»Že bych zůstal...?« zaváhal Jenda.

Slávek souhlasil, ale babička nechtěla.

»Jen běžte, chlapci, oba!« řekla. »Po poledni tu byli gestapáci
vyšetřovat, jak se jí to stalo.«

»Co jste jim řekla, babičko?« otázal se Jenda.

»Že šla na besedu k Spěchalům a cestou ji to trefilo. Stále se
jim cosi nezdálo. Nebyla-li prý u partyzánů? Povídám: Co by tam
dělala? -- A že prý jsme všichni stejní rebelové, že by nás měli
všechny postřílet a že si i na mne dají pozor. Můj Bože! Co by se
ještě mohlo stát?! Nezažila jsem toho už dost?« zabědovala.

Chlapci se rozloučili a tiše odešli.

Po půlnoci dorazili do bunkru.

Pavel měl nohu ovázánu a spal. Ostatní podřimovali. Hlídky obcházely
kryt v širokém kruhu. I zde jako by ležela na všech předzvěst
něčeho tragického.

Ráno je vyhledala Milka. Její oči, jindy plné veselých ohníčků,
byly zardělé pláčem.

Slávek s Jendou se na ni jen podívali a už věděli: Olinka zemřela!

»Kdy?« vydralo se těžce ze Slávkových úst.

»Hned večer. Ale dověděli jsme se to až teď ráno.«

»A už je doma?«

»Není. Přivezou ji odpoledne.«

»Musím jít domů,« rozhodl se Slávek. »Bude třeba zařídit mnoho
věcí.«

»Nechoď!« varovala ho. »Gestapo už od rána slídí po Dolině. A o
pohřeb se nestarejte! To všechno už zařídíme.«

Bratři jí mlčky stiskli ruku.

Milka odběhla.

A v bunkru bylo ticho, těžké, bolestné ticho. Dnes nešli na žádnou
akci. Seděli nečinně nebo přecházeli okolo bunkru. Všichni myslili
na Olinku.

Ta se zatím vracela z nemocnice domů, na Dolinu. Černé auto a bílá
rakev.

Když projížděla návsí, muži smekali a ženy plakaly. Děti už čekaly
s kytičkami fialek a šly za autem k Dolině. Chtěly se ještě jednou
podívat na Olinku.

Když se setmělo, trousily se k Dolině ženy. I ony se šly rozloučit
se statečným děvčátkem.

Za chvíli jich byla plná světnice. Uprostřed spočívala na podstavci
rakev. Mihotavé světlo čtyř voskovic dopadalo na bílou Olinčinu
tvář. Jinak bylo ve světnici šero. Ženy se modlily. A plakaly.

Zdálo se, že celá jizba se zachvívá mrazivým neklidem. Všichni
cítili hrůzu této chvíle. Všichni měli pocit, jako by se mělo stát
něco neočekávaného.

Snad podvědomě tušili, že okolní vrchy jsou plny ozbrojených
partyzánů, kteří šli vyprovodit Slávka a Jendu na jejich poslední
návštěvu k Olince. Snad jim někdo našeptával, že hlídky jsou nejen
na kopcích, ale že obsadily i celou Dolinu a cestu k vesnici...

Bylo jedenáct hodin.

Náhle se otevřely dveře a plápolavý plamen svic padl na tvář dvou
partyzánů. Slávek a Jenda, ozbrojeni samopaly, pistolemi a ručními
granáty, vešli do světnice.

Mlčky přistoupili k rakvi a tiše se modlili. Po tvářích jim stékaly
proudy slz.

Nikdo z přítomných ani nedýchal. Bylo to všechno jako tajemné
zjevení.

Teprve potom se oba bratři se všemi přivítali. Příbuzní jim radili,
aby se zítra při pohřbu ani neukazovali -- Němci jsou na stráži a
mohlo by dojít k něčemu ještě horšímu. Celá Hošťálková se chystá
na pohřeb. Všichni tak chtějí dát najevo, co cítí k těžce postižené
rodině.

Slávek se násilím ovládl.

»Děkuji vám, přátelé,« řekl nakonec. »Děkuji vám za všechno, co
jste pro Olinku vykonali.«

Světnice se dusila křečovitým pláčem.

Pak oba bratři zase odešli...

Dubnové slunce vyskočilo nad hory. Zastihlo celou Hošťálkovou v
Dolině. Rakev s Olinkou byla vynesena před chalupu, aby se na ni
mohli všichni ještě jednou podívat.

Po církevních obřadech se dal průvod na pochod.

A zase se všech zmocnil podivný neklid.

Náhle to průvodem zašumělo.

Na svahu, který lemuje pravou stranu Doliny, stál Slávek. Jenda
byl na druhé straně.

A jak kráčel průvod z Doliny, tak šli oba bratři po svazích zároveň
s ním.

Před cestou se zastavili.

Mávali poslední pozdrav Olince tak dlouho, dokud jim průvod nezmizel
s očí.




13. Noví partyzáni


Po Olinčině pohřbu chodil Slávek horami jako stín. Nemohl se smířit
s myšlenkou, že je to všechno pravda. Že už ji nikdy nespatří. Že
už nikdy nepřijde za nimi do bunkru, aby vnesla trochu jasu do
jejich života.

A tehdy se ukázalo, jak si získal srdce všech svých chlapců. Aniž
se domluvili, chovali se k němu s nápadnou šetrností. Když přišel
večer do bunkru, jeho »postel« už byla připravena. Jeho nádobí
umyl vždycky některý partyzán, třebaže jindy si to dělával Slávek
sám. Vyšel-li do lesa, vždycky šli nejméně dva chlapci s ním. S
ním nebo za ním. Bděli nad ním jako nad malým dítětem. Cítili tu
strašnou bolest, která ho srážela k zemi.

Stejně šetrně se chovali i k Jendovi, který se stal ještě zamlklejším.

Tak uplynulo několik dní.

Jednou v noci přišla spojka. Donesla jídlo a nové zprávy. Bylo
jich dost. Německo dostávalo poslední smrtelné rány ze západu i z
východu. Padl Norimberk, zpupné středisko nacistů. Rusové obsadili
Vídeň a brzy budou v Berlíně. Ze Slovenska vnikli na Moravu.
Hodonín je v jejich rukou a nyní se ženou na Brno.

Chlapcům zářily oči.

I Slávek se probouzel ze svého ztrnutí.

Nakonec řekla spojka jen tak mimochodem, že ve vesnici stojí před
zámkem dva tanky. Jejich posádka se v hospodě opila a ztropila
několik výtržností. Zpití vojáci vykřikovali, že jedou k Brnu,
tam že to Rusům teprve ukáží. Vysmívali se partyzánům. Měli prý
rozkaz objíždět hory, ale je to ani nenapadlo. Nebudou si přece
prodlužovat cestu -- beztoho už příliš dlouhou -- kvůli nějakým
neukázněným hordám. Auta ať objíždějí, pěšáci ať obcházejí. Ale
oni, tankisté, pojedou přímo. Nemůže se jim nic stát, prodělali
už jiné věci...

Při této zprávě Slávek ožil.

Náhle se zastyděl za těch několik ztracených dnů, kdy neznal nic
než svou vlastní bolest. Rázem byl z něho zase ten klidný a rozvážný
velitel, který věděl, co chce a jak toho dosáhnout.

Chlapci měli radost z této náhlé změny. Několikadenní nečinnost
je unavovala. Dychtili po nějaké akci. Chtěli Slávkovi ukázat,
jak se dovedou mstít.

Ach -- ano!

Mstít se za všechno, čím byl poskvrněn tento kraj!

Mstít se za Olinku!

Tankisté jsou troufalí. Cítí se bezpečnými za horou železa, od
níž se odrážejí koule jako hrách od stěny. Vpředu mají dělo a
několik kulometů. Dovedou pálit na všechny strany. Co by jim mohli
udělat ubozí partyzáni?

Slávek vyhledal ostrou zatáčku v zalesněném úseku. Zde musí tanky
zpomalit jízdu. Zde --

Skáceli několik silných stromů a dopravili je na cestu. Utvořili
tak záseku, u níž se musí tanky zastavit.

Před zatáčkou zahrabali pod povrch silnice několik min. Budou-li
mít tanky štěstí a nenajedou na miny, partyzáni provedou přepad
až u barikády.

»Jendo,« řekl Slávek bratrovi, »ty budeš čekat s pancéřovou pěstí
zde u těch min. Já půjdu ještě kousek dozadu. Vybuchnou-li miny
pod prvním tankem, druhý by měl třeba ještě čas zastavit. A ten
by nás mohl zle pocuchat.«

Konečně bylo všechno připraveno.

Začínalo se šeřit, když zaslechli hukot vzdálených motorů. Tanky
se rozjížděly. Stoupaly do táhlého kopce.

»Už jsou nad Jaroňovou!« řekl Slávek, když zesláblý hrkot tankových
pásů zase zesílil. Nyní sjížděly s prudkého kopce.

Řítily se závratnou rychlostí, jako by chtěly uniknout zkáze, které
se tankisté včera tak vysmívali.

Partyzáni byli vzrušeni jako nikdy předtím. Se vším už měli jisté
zkušenosti: s ničením telefonních linek, s ostřelováním kolony, s
bojem v lese. Ale boj proti tankům byl pro ně novinkou.

Jak dopadne?

A už byly zde!

První tank míjel Slávkovo stanoviště. Ve věži viděl vojáka s kulometem
připraveným k palbě. Tak vida, přece jen nejsou tak bezstarostní!

Už se blíží k minám.

Projede?

Prásk!

Tank dostal prudký smyk a zastavil se. Druhá strašlivá rána! To
Jenda přiskočil s pancéřovou pěstí.

Z tanku se ozvalo několik kulometných ran. Hned však ztichly. Se
stráně se začal sypat příval ocelového deště...

Ale už tu byl druhý tank. Při prvním výbuchu zabrzdil tak prudce,
že za sebou zanechal hlubokou rýhu. Skřípající pásy vydávaly
ohlušující rachot.

Muž ve věži stiskl spoušť u těžkého kulometu...

Ta -- ta -- ta -- ta -- ta!

Téměř současně zazněl druhý kulomet.

Ta -- ta -- ta -- ta -- ta!

Slávek zbledl. Nejsou-li chlapci dobře ukryti, kulometná palba
je bude zle kosit!

Nerozmýšlel se.

Uchopil pancéřovou pěst a svezl se po hrázi na cestu. Zpozorují-li
ho, bude po všem.

Ale kulometčíci pálili jen do křoví před barikádou. Neměli času
ohlížet se dozadu.

Slávek pádil k tanku. Přiběhl tam ve chvíli, kdy jeden tankista
ho zahlídl a otáčel kulomet...

Teď!

Vší silou mrštil pancéřovou pěst k tanku. Současně se vrhl na zem.

Hromová rána.

Slávek byl zasypán přívalem kamení a hlíny. Hlava jako by hrozila
prasknutím. V uších mu hučela ozvěna strašlivého výbuchu.

Otevřel oči.

Mrak dýmu, hlíny a prachu.

A převrácený, tichý tank.

Se stráně běželi partyzáni a mávali puškami. Z jejich rozjásaných
tváří Slávek poznal, že jsou všichni...

Prohledali tanky a zmocnili se všeho, co se dalo odnést.

»Teď rychle pryč!« zavelel Slávek. »Druzí tu budou jako na koni.«

Dva partyzáni to přece odnesli zraněním. Byly to lehčí průstřely,
bez poranění kostí. Dopravili je do hlavního bunkru, kde sídlil
štáb. Tam se jim dostalo důkladného ošetření. Jenda měl několik
šrámů na tváři.

Tato akce vrátila Slávka životu.

Pak následoval přepad za přepadem. Už to ani nevypadalo jako
partyzánství, nýbrž jako pravidelný boj.

Zmatek Němců rostl den ze dne. Celé Valašsko se měnilo v jedinou
výheň. Nic jim nepomáhalo, že se v posledním zoufalém běsnění
měnili v nejničemnější žháře, kteří zapalovali jednotlivé paseky
i skupiny chalup, jen aby zastrašili valašský lid.

A kdyby jen zapalovali...!

Zlínské gestapo a vojenská posádka v síle asi pěti set mužů přepadly
pasekářskou osadu Ploštinu. Někdo vyzradil, že obyvatelé Ploštiny
ukrývají partyzány. Pomáhají jim v jejich těžkém boji. Dodávají
jim potravu. Zabíjejí vepře i jalovice.

Muži byli pochytáni.

»Kde jsou partyzáni?«

Pasekáři mlčí.

»Co víte o partyzánech?«

V otázce se třese až nelidská zloba. Namířené samopaly, spousta
granátů a pistolí nevěští nic dobrého. Padesát cvičených psů hlídá
každý pohyb. Zde je jen jedna naděje na záchranu: povědět všechno,
co víš.

Vyzradit!

Co uděláte, pasekáři z Ploštiny?

Vaše hrdé mlčení je jedinou odpovědí...

Vyhánějí vaše ženy. Střílejí vaši drůbež. Kradou váš majetek.
Zapalují vaše domy.

Mlčíte.

Plameny šlehají vysoko k nebi. Celá Ploština hoří. Berou vás jednoho
za druhým a házejí do ohně. Je ještě někdo, kdo nevěří v německý
středověk dvacátého století? Ať se jde podívat na hořící pasekářskou
osadu Ploštinu! Ať si jde poslechnout ty vaše bolestné výkřiky,
jimiž se loučíte s rodnými horami a s životem za praskotu bortících
se trámů!

Staletí se převalí přes valašské hory. Mnoho radosti se tu zrodí
i mnoho bolesti. Všechno pohltí nemilosrdný čas. Všechno upadne
v zapomenutí.

Ale vaše hrdinství, stateční pasekáři z Ploštiny, bude žít věčně.
Generace za generací bude přicházet a odcházet. A každá bude s
úctou a obdivem vyslovovat vaše jména, Václave Běloni, Josefe
Častulíku, Františku Raško, Anastazie Zichová -- a jak se všichni
jmenujete, vy mučedníci za svobodu českého národa!

A s úctou budou vyslovována i jména nešťastníků z valašského Prlova,
ať už to byli manželé Turýnovi, Žákovi, ať Antonín Růsek se svou
sestrou Marií či Tomáš Ondrášek s dětmi Jaroslavem a Anežkou a
mnoho jiných, kteří byli mučeni, upáleni, pověšeni nebo zastřeleni.

Ne pouze bojujícím armádám, ne pouze nadlidskému zápasu partyzánů,
ale i vám, kteří jste je podporovali, bude patřit vděčnost národa.
Národ na vás nikdy nezapomene, protože jste -- nezradili!

Ale nezapomene ani na ty, kteří se ukázali v rozhodující chvíli
slabochy...

Smyčka se stahuje kol hrdla těch, kdo uvrhli svět do největší
zkázy. Němci už vědí, že je konec.

»Všechno je ztraceno!« říkají ti, kdo by se rádi ještě v poslední
chvíli nějak zachránili.

Ale drtivou většinou jsou to lidé otrlí, kteří již napáchali příliš
mnoho zla, aby mohli couvnout. Jejich stopu najdeš snadno podle
vypálených a vyvražděných osad. Od Moskvy a Stalingradu až do
srdce Evropy. Až k nám. Až do valašských hor.

Tito už necouvají. Jsou si dobře vědomi, že míra jejich zločinů
je naplněna. V neklidných nocích je pronásleduje obraz pomsty,
která se nad nimi vznáší. Bude strašná.

Bude spravedlivá!

Německá fronta se všude zhroutila. Všechno je ztraceno! A přece ničí
a mučí a pálí a boří a vraždí! Všechno je ztraceno! A přece vyhazují
do povětří mosty, železnice, nádraží, veřejné budovy, továrny.
Všechno je ztraceno! A přece berou na svém ústupu rukojmí -- nevinné
chlapce a muže i starce -- a provrtávají je dávkami ze svých
samopalů, nechávají je ležet v blátě u cest, na polích, těžce
zraněné je házejí do Moravy a smějí se jejich smrtelnému zápasu... Je
to smích šílenců. Šílenců, kteří mají zdravý rozum.

Český národ bude věčně žít v zemi, kde žije od věků. Až přijdou
nová pokolení a budou listovat v knize dějin, až budou číst o
hrůzách, jimiž prošel náš lid v letech 1938 až 1945, budou se chvět
rozhořčením a odporem a musí si říkat tak jako dnes my:

Nikdy nezapomeneme!

Nikdy! -- -- --

Brzy po akci na zničení tanků kácel starý Spěchal stromy za »Pasinkem«.
Znenadání zaslechl hlasité zvolání:

»Zdravstvuj, tovaryš!«

Před ním stálo pět mužů. Jejich oblek byl pestrou směsicí vojenských
stejnokrojů a civilních součástek.

»Da zdravstvujtě, tovaryši!« vítal je se širokým úsměvem.

»My partyzáni!« řekl jeden z příchozích.

»To mi nemusíte ani povídat!« smál se. »Takových jsem tu už měl!«

Byli to Rusové. Vypravovali mu, že bojovali jako partyzáni u
Štefánikovy brigády na Slovensku. Jejich skupina byla zničena,
jen oni se zachránili. Nyní by se rádi přidali k partyzánům na
Moravě. Nemohl by jim poradit, kde je tu nějaká skupina?

Ale mohl, proč by nemohl! Kolik takových zbloudilců již zapojil
na zdejší brigádu! Nic není snazšího. Půjdou s ním, večer zavolá
Slávka...

»Komisař Štěpánov bude mít radost, že má zas nové partyzány z
ruských řad,« řekl jim večer Slávek. »Ne snad, že by s námi nerad
pracoval, ale to víte -- vy Rusové máte přece jen dokonalejší
výcvik a bohatší zkušenosti.«

»Jak se jmenuje?« otázal se jeden Rus.

»Kapitán-komisař Štěpánov. Je u štábu. Pozítří máme schůzku, tož
vás tam zavedu.«

Partyzáni s tím byli srozuměni. Dávali najevo velkou radost, že
konečně nalezli spojení. Přespali u Spěchalů.

Druhého dne si vyšli do lesa. Vrátili se až v noci.

Slávek je už očekával. Chtěl se s nimi domluvit, kde se zítra
večer sejdou.

»Mluvil jsem s komisařem Štěpánovem,« řekl. »Těší se na vás a
máte přijít na Šanhaj.«

»Kam?«

»Na Šanhaj. To je takové letovisko zde v horách.«

Načrtl jim na kousek papíru, kde je místo zítřejší schůzky. Pak
se obrátil k Spěchalovi:

»O něco vás musím poprosit, strýčku. Dnes se k nám přidali zase
tři chlapci ze »Zadních kotárů« a v bunkru už nemáme dost místa.
Mohli by přespat u vás?«

»To půjde těžko, Slávku. Těchto je pět --«

»Tak to nevadí. Zavedu je jinam.«

»Kdyby snad chtěli přespat ve stodole, tak by mohli přijít. Však
teď by tam už nezmrzli,« svoloval.

»To víte, že by chtěli.«

Partyzáni pozorně naslouchali.

Když jim Spěchal řekl, oč jde, prohlásili ochotně, že do stodoly
půjdou oni.

Slávek to nechtěl připustit. Když však Rusové trvali na svém,
svolil. Dva stejně mohou zůstat u Spěchalů ve světnici.

Tři ruští partyzáni odešli do stodoly. Zabalili se do těžkých
přikrývek, které jim půjčil Spěchal, zahrabali se do sena -- ale
nespali.

Leželi asi hodinu. Když se v celém domě nic nehnulo, vyšel jeden
ze stodoly, neslyšně zmizel v lese a zamířil k vesnici.

Vrátil se až k ránu.

U snídaně byli noví partyzáni samý žert a smích. Děkovali Slávkovi
za jeho ochotu a ujišťovali ho, že se na dnešní večer velmi těší.
Jejich radost dostoupila vrcholu, když jim řekl, že na schůzku
přijde několik velitelů od štábu, dokonce sám major Murzin.

»Tak večer na shledanou!« loučil se s nimi. »Ve dne mám ještě
nějaké pochůzky.«

»Do svidania!« objímali ho. »Do svidania!«

Slávek navštívil babičku.

»Já to tu, synku, nevydržím,« stěžovala si mu. »Všechno na mne
padá. Všude vidím Olinku. Všude ji vidím -- a všude mi chybí.«

»Už to nebude dlouho trvat, babičko,« těšil ji. »Ruská armáda
je blízko, velmi blízko.«

»Jenom buď na sebe opatrný, aby ti ten konec nepřišel draho! A
dej pozor i na Jendu!«

Zesmutněl. I na Olinku chtěl dávat pozor...

Do ticha v jejich chalupě se zařízl jásavý výkřik Milky Čechové:

»Konečně tě mám, Slávo!« volala a tváře jí jen hořely.

»No, copak se stalo?«

»Byl u nás šafář ze zámku...«

»A co chtěl?«

»Abych tě našla, ale ihned. Tož jsem běhala po celých pasekách -- a
ty nikde! Vrátila jsem se domů s nepořízenou. Šafář na tebe u nás
čekal.«

»Byl jsem na Horním konci.«

»Když jsem tě nepřivedla, odevzdal mi pro tebe vzkaz.«

»Jaký?«

»V zámku byl nějaký Rus.«

»Zajatec?«

»Ne -- tak, docela volně.«

»Rus?« podivil se Slávek.

»Ano. Šafář nemohl spát, bolely ho zuby. Seděl u okna a díval
se ven. Tak ho zahlédl, když šel dovnitř.«

»Kolik bylo hodin?«

»Už bylo po půlnoci.«

»A potom?«

»Rus tam byl velice dlouho. Němci mají kancelář přímo nad šafářovou
ložnicí. Asi prý tak za dvě hodiny zaslechl nějaké kroky. Zastavily
se na chodbě. Dva muži spolu rozmlouvali. Rusky.«

»Němci tu mají několik lidí, kteří znají rusky.«

»Šafář byl přikrčen za dveřmi a naslouchal. Nerozuměl ničemu, ale
asi dvakrát prý zaslechl slovo Šanhaj.«

»Hm..., to je divné,« zamyslil se Slávek. »Vzkázal mi ještě něco?«

»Ne. Jenom abyste si dali pozor. Mohl by to prý být vlasovec.«

Slávek zneklidněl. Vlasovec? Příslušník zrádcovské ruské skupiny,
která se přidala k Němcům? A mluvil o Šanhaji?

Náhle vykročil, jako kdyby ho bodl. Rychle se rozloučil s babičkou
i Milkou. Běžel k Spěchalům.

»Strýčku, spali ti Rusové opravdu ve stodole?«

»Ano, tři.«

»A byli tam celou noc?«

»Ovšem. Však když jsi k nám ráno přišel, viděl jsi je.«

»Ano, ale ... chtěl bych vědět, jestli některý ze stodoly na
chvíli neodešel.«

»To nevím, synku, spal jsem jako dřevo. A co -- stalo se něco?«

Slávek se mu svěřil se svým podezřením.

»To by se mělo hlásit,« řekl Spěchal.

»Hned vyhledám Štěpánova,« rozhodl se Slávek. »Nerad bych jim
ublížil, ale --«

»Opatrnosti nezbývá,« dodal Spěchal.

Když pověděl Štěpánovi, jaké má podezření, komisař pravil:

»Je to možné. Byli jsme před nimi varováni ze dvou stran. Nu,
jen ať přijdou. O přivítání se už postaráme.«

Řekl Slávkovi, aby ještě před večerem přivedl svou skupinu k
Šanhaji.

Sám šel oznámit majoru Murzinovi, co se na ně chystá.




14. Poslední boj


Sotva se setmělo, blížili se k Šanhaji se všech stran ozbrojení
partyzáni. Kráčeli tiše, bez hluku. Obstoupili letovisko kol
dokola. To major Murzin dal narychlo svolat několik skupin.

Jednotliví velitelé mu podali hlášení o stavu přítomných.

»Celkem sto dvacet mužů,« řekl uspokojeně. »To stačí.«

Potom obešel i s ostatními veliteli všechny skupiny. Přezkoumal
jejich umístění a každé přesně určil její úkol.

Slávek se svými chlapci střežil hlavní příchod od Hošťálkové.
Protože všichni velitelé měli jít s majorem na Šanhaj, velel
skupině Pavel.

Cestou k hotelu zaslechli štěkot kulometů.

»Fronta se blíží,« řekl Štěpánov. »Můžeme je tu čekat co nevidět.«

»Spojka mi hlásila, že Němci již ustoupili za Vsetín,« sděloval
Murzin.

Přišli do hotelu.

»Rozesadíme se tak, že budeme v místnosti před nálevnou a v kuchyni,«
rozhodl major. »Podobně rozdělíme i své hosty. Většinu jich dáme
před nálevnu, zbytek do kuchyně.«

S majorem zůstal komisař Štěpánov, Slávek a tři další velitelé.
Čtyři šli do kuchyně.

Přesně ve stanovenou hodinu přišli noví partyzáni. Přiváděli dva
spoutané německé vojáky.

»Chytli jsme je před večerem v lese,« vysvětloval Vasil, Rus
obrovské postavy, zřejmě velitel příchozích. »Šli na obhlídku,
psi! Počíhali jsme si na ně v křoví. Nechtěli mluvit, tak je
vyslechneme až zde.«

Major si všiml, že vojáci mají kapsy u plášťů nějak napěchovány.

»Prohledali jste je?«

»Ano.«

»Myslím, abychom je prohlédli ještě jednou. V lese jste na to
jistě neměli dost času...«

Po těchto slovech pokročil k vojákům.

Vasil hbitě povstal a chvatně vysvětloval:

»Jen seď, bratře majore! Neobtěžuj se! Prohledali jsme je opravdu
důkladně. Sebrali jsme jim všechno -- podívejte se!«

Sáhl do kapsy a položil na stůl svazek listin. Byly to různé
dopisy, doklady, opisy hlášení.

Major si to prohlížel se zdánlivým zájmem. Přitom však po očku
pozoroval celou skupinu. Jeho podezření bylo značně zesíleno,
když Vasil mu tak nedoporučoval prohlídku Němců.

»Máte pěkné automaty,« řekl Štěpánov a se zalíbením pohladil
moderní zbraně. »Jsou jako nové. To je máte ještě ze Slovenska?«

»Ne, sebrali jsme je těmto Němcům,« odpověděl Saša, malý a pohyblivý
Rus.

»Můžete si je pověsit sem,« Slávek ukázal na věšák za sebou.

»Odpusť, bratře,« vymlouval se Vasil. »Mám už takový zvyk, že
mívám automat vždycky na dosah ruky.«

»To je správné,« souhlasil s ním major. »Partyzán nikdy neví, co
se může stát v nejbližší chvíli.«

Vasil na něho podezřívavě pohlédl.

Major se však tvářil docela přátelsky.

To ho uklidnilo.

»Můžeme začít s výslechem,« řekl. »Hej, Fric, předstup!«

»Fric« popošel kupředu. Jeho nasupená tvář nesvědčila, že by byl
ochoten odpovídat.

Vasil mu dal několik otázek. Němec mlčel.

»Tak ty nebudeš mluvit?« dorážel ostře Vasil. »Uvidíme!«

Přiskočil k vojákovi a dal mu několik políčků.

»Tak co: kdy máte ustoupit? Řekneš -- či neřekneš?«

Mlčení.

Saša přiskočil a uhodil vojáka pažbou.

»Budeš mluvit?«

Zase nic.

»Ještě si pohovoříme!« zasykl Vasil. »Pojď sem ty!« zavolal na
druhého.

Výstup se opakoval.

Voják mlčel.

Vasil i Saša ho začali tlouci pažbami.

Major postřehl hned na začátku, že políčky a rány jsou sehranou
komedií. Tak nebije ten, kdo chce bít doopravdy!

Dal znamení Slávkovi, aby nespouštěl zajatce s očí. Štěpánov využil
okamžiku, kdy celá společnost obstoupila Němce, a vyměnil zásobníky
u obou samopalů.

»Rozmyslete si to!« hrozil Vasil zajatcům. »Máte hodinu na rozmyšlenou.
Neumoudříte-li se do té doby, budete viset.«

Odstoupil a nechal vězně stát v rohu chodby.

»Tak vy byste chtěli pracovat s námi?« zeptal se Murzin.

»Ano, bratře majore...,« řekl Saša. »Velmi rádi bychom sloužili
u tvé brigády.«

»Nu, jste nám vítáni. Každý nový partyzán je nám vítán. A připijeme
si, bratři. Na naše vítězství!«

»Na vítězství!« zvolal nadšeně Vasil a pohlédl na své druhy. Smáli
se, až slzeli. Předtuchou vítězství.

Rozproudila se hlučná zábava.

Saša se po chvíli zvedl a šel na dvůr. Slávkovi neušlo, že se
cestou pozdržel u zajatých Němců. Dvojí krátké trhnutí -- a vojáci
byli zbaveni pout. Zůstali stát bez hnutí.

Slávek nenápadně hlídal každý jejich pohyb. Měl svůj samopal pod
stolem na kolenou. Mířil přímo na vojáky. Stačilo stisknout spoušť.

Nikdo nezasvěcený by nepostřehl, že v místnostech, které hlaholily
smíchem, vládne tajené a dusné napětí. Každá skupina myslila jen
na vhodný okamžik, v němž překvapí své soupeře.

Vasil se podíval na hodinky.

»Kolik už je?« otázal se Saša.

»Půl deváté.«

»Člověk by neřekl, jak ten čas letí,« řekl Murzin.

»Opravdu ... _půl deváté_,« opakoval hlasitě Vasil. »Vždyť se mi
zdá, že jsme teprve přišli.«

Řekl to nějak nápadně! Už to asi začne -- pomyslil si major.

Vasil pohlédl na Sašu. Dlouze a významně. Pak se otázal Murzina:

»Mluvil jsi o zbraních, bratře majore. A jak u vás ... dosti zbraní?«

»Více než dost!« smál se Murzin.

»A dobrých?«

»Výborných!«

Vasil se zadíval na svůj samopal.

»Kolik Němců jsem již odpravil tímto automatem! Podívej se na
tyto zářezy na řemeni!«

Vzal nebezpečnou zbraň do ruky.

»To každý vroubek znamená jednoho Němce?« zeptal se Štěpánov.

»Ano.«

»Pak jsi toho vykonal už dost,« řekl uznale major. »To já si vroubky
nedělám. Hleď, bratře Vasile, můj automat je také docela slušný.
Ale řemen mám hladký, třebaže jsem už také nějakého toho germánce
zastřelil.«

Chtěl uchopit svůj samopal, ale v té chvíli Vasil vyskočil, namířil
na něho a smáčkl spoušť.

Rána nevyšla.

Zato praví partyzáni proměnili místnost před nálevnou i kuchyni
v učiněné peklo.

Když se dým rozptýlil, na zemi leželi »zajatí« vojáci i Vasilova
skupina. Jen jeden nebyl raněn. Chtěl uprchnout, ale ve dveřích
ho zadržela hlídka, která šla právě ke štábu s nějakým hlášením.

Zadržený muž klesl na kolena a zvedl ruce.

»Nestřílejte!« zvolal. »Všechno vám prozradím!«

Nechali ho mluvit. Tak se štáb dověděl, že skupina Rusů byla složena
opravdu ze samých vlasovců. Němci jich použili, když partyzáni
prohlédli jejich úskoky s českými zrádci. Na důkaz, že mluví pravdu,
rozřízl vlasovec cíp svého pláště. Tam bylo potvrzení od gestapa,
že majitel tohoto lístku je v německých službách.

U zabitých Němců našli pistole a ruční granáty. Nemohli jich použít
jenom proto, že pohotový Slávek stiskl v rozhodné chvíli spoušť
svého samopalu.

Soud nad posledním vlasovcem byl krátký. Zrádce byl okamžitě pověšen.

Sotva zasedli ke stolům, aby teprve nyní zahájili skutečnou poradu,
zaslechli blízkou palbu. A vtom už přišla hlídka s novým hlášením:
Němci útočí! Jdou od Hošťálkové a zdá se, že je jich velká síla.

»To jsem očekával,« řekl klidně major Murzin. »Dostali už patrně
rozkaz k ústupu a rádi by zabili jednou ranou dvě mouchy: ustoupit
a zničit přitom náš štáb. Mohli bychom se stáhnout do hor. Ale
konec války je na obzoru, proto také přispějeme k jeho urychlení.
Velitelé k svým skupinám! Ukažte jim, co dovedou partyzáni!«

Temnou nocí šlehaly blesky rachotících pušek, samopalů a ručních
granátů.

Němci útočili, s několika stran. Měli sice převahu palby, ale
zásahů málo. Partyzáni zaujali výhodná postavení a dobře se kryli,
neboť tu znali každý kámen, každou jamku, každý pařez.

Útok byl snadno odražen.

Partyzáni si oddychli. Palba, kterou zaslechli večer někde u
Vsetína, mohutněla každým okamžikem. Fronta se blížila k nim.

Vydrží?

Zanedlouho nastal druhý útok. Byl ještě silnější než první.

Partyzáni pálili ze svých úkrytů s podivuhodnou jistotou. Němci
vypouštěli světelné rakety. V jejich záři bylo vidět, že je jich
obrovská přesila.

I tento útok byl odražen.

Major využil chvilky oddechu k poradě se svými veliteli.

»Je to vážnější, než se z počátku zdálo,« řekl. »Nepřiblíží-li
se fronta včas, musíme ustoupit. Jinak bychom mohli být obklíčeni.«

Dal každému veliteli přesné pokyny, jak si má počínat při ústupu
a kam má jít se svou skupinou. Slávek měl ustoupit do lesů podél
cesty vedoucí do Kašavy. Rozkaz k ústupu dá major Murzin.

Když Slávek oznámil majorův rozkaz své skupině, rozhodl se Jenda
k ráznému činu. Pronikne řetězem Němců do Hošťálkové, svolá členy
místní organisace -- většinou mají zbraně, které jim v poslední
době dodali partyzáni -- a vpadnou do zad útočícím Němcům.

»Je to trochu odvážné,« řekl Slávek, když vyslechl bratrův plán.
»Ale myslíš-li, že bys pronikl --«

»_Proniknu_,« řekl rozhodně Jenda.

»Zkus to tedy!«

Statečný jinoch se vydal na nebezpečnou cestu. Ztichlé křoviny
ho neoklamaly. Věděl, že jsou plné Němců, kteří se připravují k
novému úderu.

Plížil se opatrně od stromu ke stromu, od houštiny k houštině.
V nejhorším úseku sestoupil na dno malého potůčku, který stékal
s hor. Brodil se jeho dnem. Často se zastavoval a naslouchal.
Jednou rukou svíral samopal, druhou se přidržoval větví.

Konečně si oddychl. Překročil poslední hlídky a spěchal k vesnici.
Odešli z ní již všichni Němci? Či jsou tam ještě nějaké ústupové
jednotky?

Když míjel hostinec »U partyzánů«, třeskla rána. Za ní druhá a
třetí.

Ještě jsou tu!

Sklonil se co nejhlouběji a prchal k lesu. Teprve z něho se vrátil
obloukem do vesnice.

Rozednívalo se.

Vešel k Vaňkům. Nespali. Této noci byla celá Hošťálková vzhůru.

»Kde se tu bereš, Jendo?« vítal ho Vaněk.

»Bojujeme u Šanhaje.«

»A ty?«

»Němců je přesila. Jdu pro místní organisaci. Kdo má zbraň, ať
ihned nastoupí.«

»To víš, že půjdeme. A všichni. Kdo nemá zbraň, jistě si ji nějak
obstará.«

Vyšli před dům.

Co to?

Návsí se rozléhá rachot. Znají jej dobře. Vždyť kolik tanků se
přehnalo jejich vesnicí v posledních dnech!

Podnikli Němci nový protiútok od Bystřice? Ale pak by byly partyzánské
skupiny u Šanhaje ve smrtelném nebezpečí!

Jenda s Vaňkem běželi do středu vesnice. Musí zjistit, co se tam
děje!

Pojednou se zastavili. Plni ohromení hleděli na náves.

Je to možné?

Před poštovním úřadem stál tank. Obyvatelé vesnice běželi k němu.
Mávali rukama. Jásali.

Ruský tank!

Jenda se rozběhl.

Z tanku vyhlížel voják v československé uniformě, podával lidem
ruce, objímal je, smál se a pak se ptal tou nejkrásnější češtinou:

»Kde jsou Němci?«

Všichni ukázali na cestu k Bystřici.

Jenda mu podal zprávu.

»Hned jim zahrajeme!« řekl vesele tankista. »Za námi jde pěchota,
hlas to panu kapitánovi!«

Jenda se otočil a vtom už zahlaholil Dolní konec bouřlivým voláním:

»Naši jdou!«

Lidé vybíhají z domů, vracejí se, vyvěšují na štíty československé
vlajky, zase vybíhají, jsou zmateni, pláčí, smějí se, a zase pláčí.
A celou vesnicí se nese ta neuvěřitelná, krásná, vítězná, opojná
zpráva:

»Naši jdou!«

Naši -- českoslovenští! Ti od Kyjeva, od Dukly, od Liptovského Sv.
Mikuláše, od Žiliny!

Bylo tomu tak. Úsek, v němž ležela Hošťálková, byl svěřen československé
armádě, která se spolu s Rudou armádou valila do českých zemí.

Vojáci se usmívali. Pozdravovali valašský lid, o jehož utrpení i
nesmlouvavém odboji už tolik toho slyšeli.

Vpředu kráčel mladý důstojník. Kapitán.

Jenda se rozběhl k němu.

Rychle mu pověděl, co se děje u Šanhaje.

Krátká porada. Několik úsečných rozkazů. Dvě roty československých
vojáků se ženou k Šanhaji. Místní organisace se přidává k nim. Jenda
ukazuje armádě nejkratší cestu k místům, kde zůstali jeho druhové.

Tam je prudký boj. K ránu podnikli Němci poslední útok. Vynaložili
všechno úsilí, aby zdolali tvrdošíjný odpor těch, jimž v své pýše
říkali posměšně »bandité«.

Partyzáni se statečné bránili. Žádnou ránu nevypálili nadarmo.

Pojednou palba Němců začala slábnout. Co to má znamenat? Křoviny
oživuji, hýbají se, tu a tam je vidět vzpřímeného vojáka, který
někam utíká a vůbec nedbá na opatrnost -- --

A kdesi vzadu, za zády útočníků, praskají pušky a vybuchuji ruční
granáty.

»Utíkají!« volá nadšeně Slávek.

»Utíkají!« opakuje po něm celá skupina.

Partyzáni se zvedají s míst, která se měla stát jejich hrobem.
Vidí už československé vojsko, které sevřelo Němce a pálí do jejich
řad. I partyzáni ženou útočníky a pronásledují je ničivou palbou.
Dobyvatelé Evropy se snaží zachránit zoufalým útěkem. Padají.
Klesají k zemi, která se jim i v poslední chvíli strašlivě mstí.
Jenom ti nejrychlejší unikají.

Unikají.

Prchají k západu, kde ještě očekávají spásu. Před lety odtamtud
vyrazili s bojovým nadšením, s převahou zbraní i krutosti, s pevnou
vírou, že pokořený svět klesne k jejich nohám. Nyní, po letech,
se vracejí zase k západu. Už nejdou s vítězným úsměvem dobyvatelů.
V očích mají hrůzu a děs. Strach o život. Nesou do své rozbité
země zoufalství z porážky, jaké dosud nikdy nepoznaly jejich
dějiny.

Ano, na západ! To je jediná cesta, která je ještě volná.

Volná?

Co znamená ten břeskný hlas polnice, která zazněla nad Prahou?
Milion lidí v hlavním městě Čech zvedá hlavu. Chápe se zbraní a
pouští se do nerovného boje s nenáviděnými utlačovateli. Bojuje
puškou proti pancéřové pěsti. Kamenem z dlažby proti nestvůrnému
tanku. Lehkým kulometem proti bombardovacím letadlům.

Je ohrožena, smrtelně ohrožena matička Praha. Ale už se blíží
pomoc. Ze severu se žene Rudá armáda. Je vzdálena sto kilometrů.
Přijde včas?

Jak by nepřišla! Vždyť v Praze bijí tatáž slovanská srdce jako
v Moskvě! Vždyť v Praze se narodili mnozí z těch, jejichž těla
odpočívají v širé Rusi!

A už krouží nad celou Moravou ruská letadla. Shazují letáky s
rozkazem maršála Malinovského německým armádám.

Vzdejte se!

Němečtí vojáci čtou. Před očima se jim dělají mžitky.

Je konec?

Vždyť byli u Leningradu, u Moskvy, u Stalingradu, na Kavkaze!
Byli u břehů Anglie a v Středozemním moři. Ovládli severní Afriku.
Pronikli až za severní polární kruh.

Je konec?

Ano, je konec.

»Nepřemožitelná armáda« leží na lopatkách.




15. Do nového života


Pohasly blesky nad Beskydami.

Vysoko nad Radhoštěm, nad Lysou a nad Javorníky se smálo májové
slunce.

Svobodné Valašsko prudce oddychovalo.

Tolik se natěšilo na tuto chvíli! Tolik se pro ni natrpělo! Tolik
se pro ni nabojovalo!

Když přišla -- nemůže uvěřit! Nemůže se vzpamatovat!

Major Murzin jede na svém vraném koni okolo shromážděných partyzánských
šiků.

Pak se zastavuje.

»Tovaryši, molodci!« oslovuje je. »Naše úloha je skončena. Místní
skupiny brigády se rozejdou do svých domovů, ruské jednotky se
stáhnou na Zlínsko. Konali jste svou práci dobře. Byl jsem s vámi
spokojen. Sláva Rudé armádě a maršálu Stalinovi! Zdar svobodné
Československé republice! Zdar jejímu presidentu Dr. Edvardu Benešovi!«

»Zdar!« hřímají partyzáni. Chtěli by padnout na kolena a políbit
osvobozenou zemi. Chtěli by vzlétnout k slunci a obejmout celý
kraj.

Srdce jim buší divočeji než při nejnebezpečnější akci.

Slávek vystupuje z řady. Kráčí před majora, který byl až do této
chvíle jejich velitelem.

Už nestojí proti sobě dva vojáci.

Jsou to jen dva lidé.

Čech a Rus.

Děkuje mu prostými slovy za všechno, co pro naši vlast vykonali
ruští partyzáni a celá Rudá armáda. Provolává slávu věčnému přátelství
mezi oběma slovanskými národy.

Pak jde před svou skupinu.

Krátký povel a pochodují do Hošťálkové.

Rodná vesnička je vítá s pláčem a jásotem. Ne, není možno uvěřit...

Pak ještě úsečné zdar a bojová skupina je rozpuštěna. Chlapci se
rozcházejí do svých domovů. Jdou jaksi těžce. Ohlížejí se po
sobě. Bylo to všechno hrozné ... a -- krásné.

Slávek s Jendou jdou za babičkou. Padají si do náručí a pláčí.

Tatínku! Maminko! Proč vy jste se nedočkali?

Olinko!

Jdou k jejímu hrobu. Oči jsou již suché. Vyplakané.

Na hrobě je několik věnců, které tam leží od pohřbu. Za těch
několik neděl povadly.

Ale vedle nich leží již mnoho nových kytiček. Čerstvých, svěžích.
Položili je tam dnešní návštěvníci hřbitova.

I Slávek s Jendou kladou na hrob dvě prosté kytičky.

Budeme vzpomínat, Olinko!

Bratři se loučí s hrobem a otáčejí se k vesnici.

Leží před nimi zalita sluncem. Není již tichá a zakřiknutá. Ruce,
které ještě před chvílí držely zbraň, chápou se pluhu. Ten, kdo
uměl pro republiku trpět, bojovat a umírat, umí pro ni i žít.

»Co teď, Slávku?« ptá se Jenda.

»Půjdu na vojnu. Odsloužím si presenční službu. Ty zatím budeš
hospodařit s babičkou.«

»Už se těším. Zahřeji se, než to uvedu do pořádku.«

Podali si ruce.

Pak vykročili k Dolině.

Šli pevným, rázným krokem.




Výklad méně známých slov


  akce = podnik, činnost
  atentát = útok na osobu, hlavně vražedný
  automat (samopal) = moderní samočinná střelná zbraň (Partyzáni
    používali výrazu »automat«, proto slovo »samopal« není zde
    uváděno v přímých řečích)
  barbarismus = nedostatek vzdělanosti, ukrutnost
  brigáda = vojenská skupina
  brutalita = surovost
  bukvář = ruský slabikář
  dieta = životospráva, způsob výživy
  dokument = listinný doklad
  fanfáry = slavnostní troubení
  generace = pokolení
  historie = dějiny
  hubertus = lehký, ale teplý a nepromokavý svrchní kabát
  incident = příhoda, událost, případ
  informace = zpráva, poučení
  informovati = zpraviti někoho, dáti někomu zprávu
  kolchoz = společné hospodářství několika sovětských zemědělců
  kontingent = předem stanovený počet něčeho, povinná dodávka
    (vepřů, hovězího dobytka a pod.)
  kontrola = přehlídka, dohled, dozor
  kotáry = pozemky
  kritika = odborný posudek
  krypta = hrobka pod chrámem
  kulturní = vzdělaný
  mamon = shánění bohatství
  mašík = vepř (na Valašsku)
  materiální = hmotný
  modulace = přechod z jedné tóniny do druhé; modulovati hlas =
    měniti hlas
  munice = střelivo
  nekompromisně = nesmlouvavě
  objekt = předmět
  organisace = pevné sdružení
  oruží = zbraň
  poesie = básnictví
  posice = postavení, poloha
  prémie = odměna
  presenční služba vojenská = činná služba vojenská
  promenáda = procházka
  protokol = zápis jednání (při výslechu a pod.)
  režim = způsob vlády
  sabotáž = úmyslné maření práce, pracovního chodu
  štáb = skupina nejvyšších velitelů
  teror = zastrašování, hrůzovláda, vymáhání něčeho násilím
  tyran = krutovládce, krutý člověk




Obsah:


      Valašsko                    5
   1. Recitační hodinka           7
   2. V boji proti udavačům      21
   3. Plameny vzpoury            36
   4. Bouře nad Dolinou          50
   5. Psancem                    61
   6. Tvrdé údery                77
   7. Pro Vlast                  90
   8. První výprava             112
   9. Bojové akce               123
  10. Mašíci                    135
  11. Kdo seje vítr             154
  12. Oběť nejvyšší             175
  13. Noví partyzáni            189
  14. Poslední boj              200
  15. Do nového života          211
      Výklad méně známých slov  213


FRANTIŠEK OMELKA


VLCI PROTI

MUSTANGŮM


ILUSTROVAL AKAD. MALÍŘ

K. T. NEUMANN


43. SVAZEK KNIHOVNY JITRO

VYDAVATELSKÝ ODBOR ÚSJU BRNO




I


Na břehu Rosavy, kousek za Košíkovem, leželo osm chlapců. Byli to
členové Lojzovy tlupy.

Takových klukovských tlup bylo v Košíkově několik. Ale všechny
dohromady neznamenaly tolik, jako Lojzova.

Lojza i jeho kamarádi sršeli vždy vtipem a nápady. Kdo by je však
spatřil dnes, byl by udiven. Leželi mlčky a zádumčivě hleděli do
zlatých vln, v nichž se koupalo červencové slunce.

»Už toho mám dost,« řekl pojednou Lojza, vytáhlý hoch jiskrných očí.
Hněvivě pohodil bujnou kšticí a prudce vytrhl trs trávy.

»Čeho?« pohlédlo na něho několik chlapců.

»Toho, že už kdekdo odjel na prázdniny, jen my tu sedíme jako
zločinci ve vězení.«

»A je ti snad zle?« krotil ho rozvážný světlovlasý Milan. »Nikdo tě
nehlídá. Můžeš se koupat, můžeš --«

»Že nás tu nikdo nehlídá? A krávy -- to je nic? Pohni se od nich!
Vlezou někam do jetele, a večer nechoď ani domů!«

»Mne by to pasení krav nemrzelo,« ozval se Jožka, nejmenší chlapec z
celé družiny. »Ale když si představím, že ostatní kluci jsou bůhvíkde
a že se budou po prázdninách ve škole naparovat, tak mám taky zlost.«

»Proč zrovna my jsme tu museli zůstat?«

»Proč? Protože nemáme nikde bohatou tetu.«

»Anebo strýce!«

»Já bych mohl jet na prázdniny k dědečkovi, ale on bydlí přes dva
domy od našeho,« řekl kysele Mirek. Bylo vidět, že tentokrát se na
dědečka opravdu zlobí. Pročpak se nevystěhoval z Košíkova někam
daleko -- no, třeba k moři?

»Co se dá dělat, kluci!« smiřoval je s beznadějnou skutečností Cyril.
»Jen když máme co jíst!« Vytáhl z kapsy krajíc chleba namazaný
povidlím a zakousl se do něho.

»Copak Cyril!« smál se Milan. »Ten by seděl spokojeně celé prázdniny
třeba na kře ledové -- jen když bude mít nacpaný žaludek. Ale už toho
nechme a pojďme raději do vody.«

»Tak do vody, kluci, do vody!« pobízel Mirek. A aby chlapce popohnal,
vykřikl: »Kdo bude první na druhé straně?«

Rázem zapomněli na své rozladění. Bleskem strhli šaty a rozběhli se k
řece jako divoši. Voda vystříkla do výše. Tisíce kapek se zalesklo v
oslnivém slunci. Opálené paže brázdily hladinu Rosavy jako vesla.

A již se soukal na protější břeh Mirek. Byl to pomenší, horkokrevný
hoch, který vždycky chtěl být ve všem první. Za ním Fanek, Jožka a ti
ostatní -- kromě Cyrila, který se nedal žádnými plaveckými závody
vyrušit z okusování krajíce. Však byl také kulaťoučký jako soudeček.

»Ale projeli jsme se!« odfukoval Vašek.

»Až pojedeme zpět, můžeme zkusit, kdo pojede nejdéle pod vodou,«
navrhoval Milan.

»A kde je Lojza?« vzpomněl si pojednou Karel. »Páni, podívejte se, on
nezávodil!«

Všichni se ohlédli. Lojza tam ležel na břiše, hlavu v dlaních a byl
tak zamyšlen, že chlapci se skoro polekali.

»Lojzo! Co je ti, Lojzo?« zavolal Fanek.

Lojza zvedl hlavu, potom prudce vyskočil.

»Už to mám, kluci! Už to mám!« vykřikl jásavě.

»Co máš?« letělo od lesa jako ozvěna.

»Pojďte! Uvidíte!«

Plác! plác! vrhali se hoši zase do vody.

Mirek byl opět první na břehu.

»Tak co je, Lojzo?« přihnal se k němu jako divý. »Počkej, až tu budou
všichni!«

»Tak mluv!« doráželi.

»Kluci, mám nápad! Pojedeme na prázdniny,« řekl Lojza a vítězoslavně
se rozhlédl po chlapcích.

»Pojedeme? Leda že by na trakaři na pastvu. Já že kdo ví co!«
procedil Vašek.

»Mlč, prosím tě!« okřikl ho Mirek. »Jak to myslíš, Lojzo?«

»Půjdeme tábořit!«

»Páni! To by bylo něco!« zajiskřilo se chlapcům v očích.

»Ale jak bychom to udělali? A kam bychom šli?«

»Když budeme chtít, všechno půjde. A tábořit půjdeme na Ostrov,« řekl
Lojza pevně.

»Na Ostrov!« opakovali chlapci radostně a před očima se jim zjevil
neveliký ostrůvek uprostřed Rosavy, k němuž si udělali jedné červnové
neděle výlet.

»Ale jak bychom tam převezli své věci?« zeptal se Cyril.

»Třeba ... no ... mohli bychom si udělat pramici ... nebo ... no ...
to by se už nějak zařídilo,« odpovídal Lojza.

»Lojzo, jdeme!« zajásal Mirek. »Kluci, kdo půjde?«

Všechny ruce vyletěly do výše. Jen Vašek se pohrdavě usmíval.

»Co se směješ?« obořil se na něho Mirek. »Chce-li nám někdo něco
zkazit, je to vždycky jen Vašek.«

»Co by kazit?« bránil se napadený.

»Tak proč se nehlásíš?« doráželi na něho.

»On se čertí, že to napadlo Lojzovi, a ne jemu,« zlobil se Jožka.

To byla jejich stará bolest. Všichni uznávali za svého vůdce Lojzu.
Vždyť kdo byl ze všech nejodvážnější? Kdo uměl nejlépe plavat? Kdo
byl nejsilnější? Kdo byl nejstatečnější? Lojza, vždycky jen Lojza. Co
řekl Lojza, to platilo.

Jen Vašek nechtěl uznat Lojzův rozum a Lojzovu sílu. Vždycky se
hádal, vždycky odporoval, vždycky věděl všechno lépe. Chlapci se
proto na něho často mračili. Ale Vašek si jejich přátelství zase
koupil. Donesl po každé balíček čokolády -- jeho tatínek byl
obchodníkem -- podělil všechny kluky a na několik dní byl pokoj.

A dnes začíná zase! Chlapci hleděli zlobně na Vaška a Mirek opakoval:

»Vždycky nám chce všechno zkazit!«

»A co jsem vám už pokazil? Co? No, řekni!« postavil se Vašek vyzývavě
proti Mirkovi.

»'se ví, že nic! Ale jenom proto, že jsme si nic pokazit nedali! A to
je tvé štěstí.«

»Ale teď to zvrtáte i beze mne!«

»Proč?«

»Protože žádný nevíte, jak se táboří!«

Několik chlapců se dalo do smíchu. Ale byl to smích krátký a jaksi
nesmělý. Neboť náhle jim napadlo, že ve Vaškových slovech je mnoho
pravdy.

V náhlé úzkosti pohlédli na Lojzu. Co on? Také nikdy nebyl v táboře!

Lojza byl klidný a dokonce se usmíval.

»To si nedělej zbytečné starosti, Vašku,« odpovídal zvolna na
zákeřnou poznámku. »Myslíš, že jsem nadarmo chodil do obecní knihovny
pomáhat panu učiteli při půjčování knih? Je tam kniha »Skautský
rádce«. Půjdu za panem učitelem, a budeš vidět, že mi ji půjčí.«

»A co s ní?« nedal se Vašek.

»Co se dělá s knihami?« usmál se Lojza. »Tam máš, člověče, všecko:
jak se staví stan, jak se dělá táborák, no všecko!«

»Ať žije Lojza!« volali nadšené chlapci.




II


Druhého dne, sotva vyšlo slunce, zahlaholila vesnice chlapeckým
hvízdotem. To Lojza svolával pasáky. Za malou chvíli se otevřela
vrata chalup a hlídači se svými kravkami vyšli do slunného dne.

»Tak co, Lojzo?« shlukli se okolo svého vůdce.

»Knížku máš?« pátral nedočkavě Fanek.

»Mám.«

»Ukaž!«

Lojza sáhl pod kabát a vytáhl tenkou knížečku.

»Ukaž! Podívám se!« sáhl po ní nedočkavě Jožka.

»Počkej, až na pastvě!« schoval Lojza knížku do kapsy. »Musíme
si ji všichni důkladně pročíst.«

Když přišli na pastvisko, usedli do trávy. Lojza vytáhl knížku a
začal číst.

Chlapci naslouchali se zatajeným dechem. Zapomněli na krávy,
zapomněli na celý svět.

»Ach, to bude krása!« vydechl zbožně Fanek, když Lojza dočetl, a už
se v duchu viděl na Ostrově.

Lojza vzal proutek, maloval do písku a vysvětloval:

»Tak tohle je Rosava. V ní je Ostrov. Tady jsou stromy, tady jsou
keře. A zde si postavíme stany.«

»Kolik jich bude?« otázal se Mirek.

»Čtyři! Myslím, že v každém stanu budeme dva, že, Lojzo?« obrátil se
Jožka k Lojzovi.

»A ... dovedeme stany postavit?« strachoval se Cyril.

»No jej! Podívej se! To se postaví kůl,« Lojza zabodl do písku svůj
bič, »přes něj se přehodí stanové dílce -- takhle,« přehodil přes bič svůj
kabát, »a dole se to připíchne kolíky k zemi. Ale ono to nejde, ten
kabát je trochu malý,« omlouval nedokonalý názor.

»No tohle! To je docela snadné!« divil se Karel kabátu napíchnutému
na biči.

»Hm ... kůl seženeme. Ale co ty stanové dílce?« zamyslil se Mirek.

»To je nejhorší,« odpovídal vážně Lojza. »Ale my si poradíme.«

»Jak?« zaznělo rázem z několika úst.

»Uděláme si je sami,« řekl Lojza odhodlaně.

Pohlédli na něho nechápavě. Zhotovit stanové dílce? A sami?

»To se ti lehko řekne. Ale z čeho?« divil se Milan.

»Ze starých pytlů a trávnic!« vytrumfl Lojza.

»No, tohle se ti povedlo!« dali se do smíchu.

»Proč?« durdil se Lojza.

»Vždyť by to promoklo!«

»To se zas nebojte!« uklidňoval je. »Pytle podšijeme nějakými
plachtami, nahoru dáme trávnice a může lít jako z konve -- do stanu
se voda nedostane!«

»My máme doma několik starých pytlů. Jsou už trochu rozbité, naši se
bez nich obejdou,« hlásil se Jožka.

»Já bych mohl donést starý vlňák!« vykřikl Karel.

»My máme takový veliký deštník. Pod tím se docela dobře schovají
čtyři lidé,« nabízel Milan.

»Deštník -- no, nevím,« tvářil se nedůvěřivě Karel.

»Jen jej dones, Milane. Však my už s ním něco svedeme,« vybízel
Lojza.

»A já bych si nejraději udělal takovou slaměnou boudu, jakou míváme
při hlídání trnek,« řekl Fanek, vysoký pobledlý chlapec, vždycky
trochu zamyšlený. »V té bychom zaručeně nezmokli.«

»Ale jak by to vypadalo?«

»Dobře! To by byla aspoň novinka! Možná, že by nás začali napodobovat
i opravdoví skauti!« opájel se Fanek svým nápadem.

»No, víš, Fanku, není to špatné. Ale s tou slamou počkáme, až
kdybychom nesehnali nic jiného,« zavrhoval mírně jeho nápad Lojza.

»No, jak myslíš,« zabručel Fanek.

»Tak to bychom měli pytle, trávnici, vlňák, deštník -- co ještě?« Za
chvíli bylo slíbeno tolik věcí, že Lojza ani nestačil zapisovat.

Nakonec se přihlásil Cyril:

»Lojzo, mohlo by to být i něco těžkého?«

»Jak to -- těžkého?«

»No -- víš -- my máme takový starý kožich. Nikdo v něm už nechodí.
Ale to by asi nešlo, vid'?«

»Ó ano!« zvolal živě Lojza. »Právě to by bylo něco na stan! Vždyť
kožich je zaručeně nepromokavý! Ale kdyby neměl chlupy!«

»A to mi zas nevadí,« nafoukl se Cyril. »Ať mám stan chlupatý, jen
když bude nepromokavý.«

»Tož to bychom měli to hlavní,« pronesl spokojeně Lojza. »Hned
odpoledne se dáme do šití.«

»A ... co to budeme sešívat? Můj kožich je už ušitý,« nechápal Cyril.

»Ty pytle a trávnice a to všechno! Přece nemůžeme na kůl pověsit
každý pytel zvlášť!«

»Ta slaměná bouda by byla přece jen lepší,« ozval se Fanek. »Vchod
bychom udělali malý, na noc tam zavěsíme přikrývku --«

»Jdi s tou slamou! To bychom byli jako hastroši!« odmítal Mirek.

»A jak to bude s jídlem?« zeptal se Cyril.

»No, těch čtrnáct dní to vydržíme o chlebě a vodě,« řekl poťouchle
málomluvný Karel.

Cyril se ulekl. »A to musíme opravdu jíst jen suchý chléb?«

»Podívejte se na Cyrila!« rozesmál se Mirek. »Jak vypadá nadšeně!«

»Nic se nesmějte,« napomínal je Lojza. »Právě jsem chtěl o tom
mluvit. Budeme si vařit sami.«

»To bude něco!« zavýskl Cyril.

A protože byl velký jedlík, už si představoval, jak sedí u kotla
plného knedlíků. Na hlavě má širokánský klobouk, jako mívají v
románech cowboyové, kostkovanou košili ... No, krásné to bude!
Knedlíky se budou napichovat přímo skautskou dýkou -- vidličku přece
žádný skaut nepotřebuje! Cyril se olizoval a hned vykládal, jaká
jídla se budou vařit. To se ví, vybíral ta, která měl sám nejraději.

»Počkej!« krotil ho Lojza. »To není jenom tak! Co kdo vlastně umíte?«
zahleděl se pátravé na chlapce.

»Já umím vařit kávu, ale jen když je černá hotová,« hlásil se hrdě
Jožka.

»Já také! Já také!« znělo ze všech úst.

»Kdo dovede něco jiného?«

Chlapci hleděli jeden na druhého a mlčeli.

»Já bych si troufl i na čaj, ale nesměli byste mi nařezat, kdyby byl
trochu černý,« přihlásil se po chvíli Mirek.

»A víc už nikdo nic?« znepokojil se Lojza. »Nemůžeme přece stále jíst
jen kávu a čaj!«

»A co umíš ty?« ozval se Mirek.

»Já?« Lojza se zapýřil. »No ... taky kávu a čaj!« vyhrkl.

»Naši dělávají řízky,« ozval se nesměle Karel.

»Hm, vaši! Naši také! Ale dovedeš to ty?«

»Tož cosi vím. Naklepe se to, osolí se to, potom se to omočí ve
vajíčku --«

»Kdepak! Nejdříve se to obalí v mouce!« vytrumfl Jožka.

»Uděláme to tak,« rozhodoval se rázně Lojza. »Každému určím nějaké
jídlo a do týdne se to musí naučit vařit! Anebo -- počkejte! Každý
si vyberte sám jídlo, které byste dovedli nejlépe navařit.«

»Já si vezmu ty řízky,« hlásil se hned Karel. »A já nudle s mákem!«
zasmál se Jožka. »A já bramborovou omáčku!« vykřikl Fanek.

»Počkejte, musím si to zapsat,« přerušil jejich nadšení Lojza.

»A jak se v tom budeme střídat?« hořel zvědavostí Milan.

»Budeme to dělat jako opravdoví skauti. Každý den bude jeden z nás
hlavním kuchařem,« sděloval Lojza. »Jeden nebo dva jiní mu budou
pomáhat.«

»Ale kde vezmeme všechny potřeby k vaření?« staral se Cyril.

»Něco si vyprosíme z domu a něco budeme musit koupit. To víte, mléka
si nemůžeme vzít na několik dní.«

»Ale -- kde vezmeme peníze?« strachoval se Karel.

»Dáme na to všechno, co máme. Kolik kdo dá?«

Ach, peněžní hotovost u vesnických chlapců! Lojzovo čelo se
starostlivě zachmuřilo, když jejich majetek spočítal. Bylo toho --
třiadvacet korun!

»Tož to je špatné,« pronášel se zřejmým rozčarováním.

»Na Vaška jsme zapomněli,« připomněl Cyril.

»Kde je?« Vzpomněli si na něho teprve teď a rozhlédli se po pastvině.

Vašek seděl až na opačném konci pastviska a hleděl zlobně na rokující
chlapce. Když ucítil jejich pohledy, zatvářil se, jako by o ně neměl
nejmenšího zájmu, a hlučně zapráskal bičem.

»Musíme ho zavolat. Ten má jistě peněz jak želez,« mínil Jožka a hned
křičel: »Haló! Vašku! Pojď mezi nás!«

Vašek se loudavě přiblížil.

»Co chcete?« zeptal se, jako by vůbec netoužil po jejich společnosti.

»Máme tu něco důležitého. Pojď!« zval ho Lojza.

»Tak mi tam bylo dobře,« řekl Vašek a rychle si sedl mezi chlapce. Ti
na sebe významně pohlédli, ale mlčeli.

»Tak už jsme se dojednali, Vašku, že na Ostrov půjdeme. Stany si
uděláme, nářadí doneseme, nějaké jídlo také. Teď dáváme dohromady
peníze. Máme třiadvacet korun. Kolik můžeš dát ty?« zahleděl se Lojza
na Vaška.

»Já? Hm ... pět korun,« řekl Vašek po krátkém rozmýšlení.

Na všech tvářích se objevilo zklamání. Všichni věděli, že Vašek má
peněz dost.

»Tak to bychom měli osmadvacet korun. A já jsem počítal, že seženeme
aspoň sto,« prohodil Lojza zamyšleně.

»Co teď?« otázal se Karel a rozhlédl se po ostatních. Nikdo mu však
neodpovídal. Ano, co teď?

»Já budu nosit celý týden mléko místo naší Mařky,« ozval se Fanek.
»Zase bude o korunu víc.«

»A já slíbím našemu Jendovi, že mu budu čistit dva měsíce boty.
Peníze si vyberu dopředu,« kul plány Milan.

»Já řeknu strýčkovi, že mu zanesu prodat holuby. Možná, že mi dá od
cesty dvě koruny.«

Přibylo ještě několik korun. Lojza je všechny poctivě zapsal. A když
to všechno spočítal, bylo zase jen jedenačtyřicet korun.

»Je to málo. Moc málo!«

Chlapci ztichli. Jejich mozky horečně pracovaly. Ale ať dělali, co
dělali, nic nevymyslili. Na vesnici se tak těžko vydělávají peníze!

»A půjde to!« zajiskřilo se náhle Lojzovi v očích. »Půjde to!«
opakoval vítězně a napřímil se jako generál.

»Jak? Povídej! Mluv!« hořeli nedočkavostí.

»Budeme sbírat odpadky! Vyděláme si!«

»Hurá! Ať žije Lojza! Hurá!«

Odpadky!

Pravda, ve škole jim už dávno říkali, aby je sbírali. Ale zájem o
odpadky brzy ochabl a dnes se jich zase povaluje po domech habaděj!
Dají se do sbírání! Ohromný chlapík, tenhle Lojza!

»A v čem budeme vařit?« vzpomněl si za chvíli Milan.

»Musíme si vzít z domu nějaké hrnce. Nejlepší by byl kotlík, ale kde
jej vzít?« zamyslil se Lojza.

»My máme v prádelně takový menší kotel,« hlásil se Karel. »Dá se
snadno vytáhnout. Maminka by mi jej jistě půjčila na těch několik
dní.«

»Tož to bychom měli zhruba všechno,« řekl Lojza. »Ale teď přijde to
hlavní.«

»Co?« tázali se zvědavě.

»Každý tábor musí mít svého vůdce. Kdo z nás bude vůdcem?«

»No přece ty!« vyhrkl Mirek.

»Jaké přece? Vůdce se musí volit!« ozval se Vašek.

»Nevím nač! Všichni chceme Lojzu. No ne, kluci?«

»To se ví!« odpověděli jako jedněmi ústy.

»Chcete jenom proto, že máte z Lojzy strach. Kdyby se volilo lístky
--«

»Tak bychom zvolili tebe, ty chytráku,« přerušil ho zlobně Mirek.

»Souhlasím s Vaškem,« ozval se Lojza. »Budeme volit lístky.«

»Darmo se zdržujeme. -- K vůli takovému --!«

»Nebručte! Bude to spravedlivé. A aby někdo neřekl, že musel napsat
mé jméno ze strachu, půjdu si sednout až tamhle,« řekl Lojza a
poodešel. Vašek toho hned využil:

»Kluci, budu-li vůdcem já, donesu na Ostrov kilo čokolády,« sliboval.

»Jen si ji sněz!« vyhrkl nakvašeně Mirek. »Takových vůdců by se
našlo,« dodal pohrdlivě a velkým písmem napsal jméno Lojzovo.

Když byly lístky napsány, vhodili je do klobouku a Cyril šel
rozbalovat.

»Mirek,« přečetl první lístek.

Chlapci na sebe zmateně pohlédli.

»Vašek!« přečetl druhý.

To už bylo na ně trochu mnoho.

»Já jsem napsal Lojzu!« křičeli jeden přes druhého.

»Teprve začíná číst, tak co křičíte?« uklidňoval je Lojza. »Čti,
Cyro!« Cyril rozbalil další lístek.

»Lojza!« a pak zase: »Lojza!« A zase -- Lojza a Lojza.

»Ať žije náš táborový vůdce!« zavolal Mirek.

»Hurá!« vykřikli ostatní, a jako by se smluvili, přiskočili k
Lojzovi, vyzvedli ho do výše a za ohlušujícího pokřiku ho nosili po
pastvišti.

Jen Vašek nebyl nadšen. Zůstal stát na místě s očima upřenýma do země
a s čelem svraštělým.

»Tak, kluci,« začal Lojza zjihlým hlasem, když se zase octl na zemi,
»já tedy tím vůdcem budu, když chcete. Ale to vám povídám: když jste
si mě zvolili, poslouchat musíte na slovo!«

»To víš, že budeme. A kdo nebude poslouchat, tak poletí -- Vašku,«
řekl Mirek vyhrůžně.

»Jenom abys neletěl ty,« procedil Vašek.

»Dost! Teď máme práci, a ne hádky!« zakročil Lojza. »Zbývá nám ještě
jedna důležitá věc. Každý tábor má nějaké jméno. Také my musíme
pokřtít náš tábor na Ostrově.«

»Já bych myslil, aby se jmenoval Košíkovský tábor,« pospíšil si
Jožka.

»Já bych to nazval Nový Košíkov,« vytrumfl Mirek.

»Když to bude u vody, tož ať je to Vodní osada,« mínil Cyril.

»Skauti dávají často svým osadám jména zvířat,« vzpomínal si Lojza.
»Víte, třeba Bobři, nebo Sokoli a tak.«

»Osada Lvů!« vykřikl Karel.

»A co byste řekli názvu Osada Stepních Vlků?« usmál se Fanek.

»Páni, to je krásné!« zvolal nadšeně Mirek a hned si to opakoval:
»Osada Stepních Vlků.«

»Nechme to jméno, Lojzo!« přimlouvali se Karel s Jožkou.

»Dobře, budeme hlasovat,« rozhodl vůdce. »Kdo je pro Osadu Stepních
Vlků?«

Byli pro ni všichni -- jen Vašek zarytě mlčel.

»Mně se to také líbí,« řekl Lojza. »A co ty, Vašku?«

»To nic není,« řekl nevrle Vašek. »To já mám jiný nápad: Osada
Černých Mustangů!«

»No, to je toho!« ohrnul rty Karel.

»A vůbec -- já bych se za takový koňský tábor styděl!« horlil Milan.

»Jak to myslíš -- koňský?« nechápal Jožka.

»No, mustang, to je přece indiánský kůň,« poučoval Milan.

»Prosím tě, nevykládej. Mustang -- to je po indiánsku jako hrdina,«
naparoval se Vašek.

»Che, che -- hrdina! Ale má čtyři nohy, mrská ocasem a žere oves,«
smál se Karel.

Ale Vašek se obrátil na Lojzu: »Dej o tom hlasovat ještě jednou!«

»Kdo je pro jméno Osada Černých Mustangů?« zeptal se suše Lojza.
Jediný Vašek zvedl ruku.

»Kdo je pro název Osada Stepních Vlků?« Všechny ruce vyletěly do
výše.

»Tak vidíš,« usmál se vítězoslavně Lojza.

»Ať!« vybuchl zlostně Vašek. »A abyste věděli, já s vámi nepůjdu!«

»Však tě nikdo nevolal,« řekl Mirek.

»Aspoň se nebudeme hádat,« dodával Fanek.

»A už se nes! Nebo tě vyprovodíme až k vašemu,« vyhrožoval Karel.

»Však já už jdu. A zavolám si jiné kluky a budeme také tábořit. A
budeme to mít lepší než vy, protože když budu chtít, tatínek mi koupí
stan.«

»Ale na Ostrově nebudete!« řekl vyhrůžně Mirek.

»Nevím proč?« odsekl Vašek.

»Proč?« Mirek přistoupil až k němu. »Protože bychom vás i váš koňský
tábor vhodili do Rosavy.«

»No, však uvidíme! Na shledanou, Stepní Vlci!«

»Jen se nes, ty -- Černý Mustangu! A řehtej si cestou do kroku!«

»A tys ho, Lojzo, ještě volil, takového!« zavyčítal Milan.

»Já?« užasl Lojza.

»Tak koho jsi volil?«

»Mirka!«

»A kdo volil Vaška?« zahleděl se Mirek zlobně na chlapce.

»Já ne! Já ne!« bránili se všichni.

Mirek znovu prohlédl všechny lístky. Když uviděl Vaškův, překvapeně
zvolal:

»Volil se sám! Jeho písmo znám jak své boty!«

»Dobře, že utekl. Musili bychom ho vyhodit sami!«

»Kdy vyrazíme?« otázal se Milan.

»Dnes máme čtvrtek -- dokázali bychom to do druhého pondělka?«

»Jistě! Vždyť je to deset dní! A to se dá něco udělat!«

»Tak dobrá! Na druhé pondělí! Ale máme co dělat! Odpoledne přineste
ty věci na stany, hned se dáme do šití.«

Tovární siréna zahučela.

»Je dvanáct -- poženeme,« řekl Lojza. »A co tomu všemu říkáte,
kluci?« A Stepní Vlci, jako by byli smluveni, zavolali z plných plic:

»Ať žije Osada Stepních Vlků!«




III


»To je ohromné, kluci! Ani jsem nemyslil, že toho tolik seženeme,«
zářil odpoledne Lojza, když prohlížel hromadu snesených věcí.

»Tak to se musíme dát do šití, a hned!«

Chlapci se tedy dali do práce. Nic nedbali, že jehla vjela častěji do
palce než do plátna.

»Ale stany musejí být nataženy přes nějaké hůlky. A kde vezmeme
tyče?« zeptal se Jožka.

»Vypůjčíme si je od pantáty Hájka!« navrhl Milan.

»Ten by nám dal ne tyč, ale tyčí!« pousmál se Mirek.

»Můžeme to zkusit,« souhlasil Lojza s Milanovým nápadem. »Možná, že
nám je půjčí, když ho poprosíme.«

»Tak pojďme za ním!« zvolali hoši a nedočkavě se rozběhli proti
proudu řeky k malému dřevěnému domku.

Domek stál téměř v pravoúhlém zákrutu Rosavy. U pravého břehu byla
řeka v těch místech skoro pět metrů hluboká a tvořila tam nebezpečné
víry. Přímo z řeky se zvedala do výše pískovcová skála, s níž byl
velmi ponurý a nebezpečný pohled do vodní hlubiny. Košíkovští
pojmenovali zákrut »Čertovým koutem«, a nemuseli-li, raději tam ani
nešli.

Hned za »Čertovým koutem« byl pás krásných rovných polí, jimž se
říkalo »Niva«. Poněvadž Rosava každoročně »Nivu« i několikrát
zaplavila a nadělala tak mnoho škod, udělali na obou březích ochranná
koryta, v nichž rostlo vrbové proutí.

Měl je pronajato starý pantáta Hájek, který byl košikářem. V »Čertově
koutě« si postavil dřevěný domek. Snad se tam usadil právě proto, že
se těm místům kdekdo vyhýbal. Měl aspoň pokoj od lidí a hlavně od
kluků, kteří by mu jistě pěkné vrbové proutí rozebrali.

V domku bydlil po celé léto. Řezal vrbové pruty, zbavoval je zelené
kůry a pěkné bílé svazoval do otýpek. Jeho dcera je odvážela na
trakaři domů, balila je a odesílala jiným košikářům i továrně. Část
proutí si schovával Hájek pro sebe. Dělával z něho v zimě košíky.

Když k němu chlapci přišli, seděl na prahu domku a pokuřoval z dýmky.

»Ej, vy kakraholti, jaká nedobrota vás sem vede?« přivítal je
nemilostivě.

»Jdeme vás o něco poprosit, pantáto,« začal Lojza.

»A to se podívejme! Co byste chtěli?«

»Chceme si udělat stan a potřebujeme k tomu několik tyčí.«

»A co to, že si je neuřežete sami? Co najednou tolik řečí? Vždyť vy
jste se mi už nařezali prutů, och jé!« povzdychl si.

»Víte, my půjdeme tábořit jako skauti, a ti nekradou,« vysvětloval
rychle Lojza. Celý se při tom zapálil, neboť si také občas nařezal
prutů bez dovolení.

»A tos tomu dal! Trampi jsou ti největší zloději! Odnesli by člověku
střechu nad hlavou! Jako mně to provedli s těmi zemáky!« rozčilil se
pantáta.

»Co vám provedli?«

»Ale! -- Měl jsem na Nivě kousek raných zemáků. Jednou za mnou
přiběhla dcera: Tatínku, trampi nám kradou zemáky! Hned jsem tam
běžel, ale už bylo pozdě. Zemáky byly už v kotlíku na ohni a trampi
si při tom zpívali, jako by se nic nestalo. Ej, to jsou ptáci,
synku!«

»Trampi -- to je něco docela jiného než skauti,« vysvětloval Lojza, a
pokud mu vědomosti stačily, snažil se to pantátovi objasnit. Pantáta
pokyvoval hlavou a nakonec řekl stručně:

»Jedna sebranka jako druhá!«

»A ty tyče nám půjčíte? My vám je brzy vrátíme.«

»Co mám s vámi dělat! Ale uřezat si je musíte na druhé straně. Tam
jsou silnější.«

»Pantáto, a mohli bychom se tam převézt na vaší lodi?«

»A ty kakraholte! Proto jste tedy přišli? Člověk podá prst -- a oni
... No, vezměte si ji. Ale už trochu dodělává. Kdo se utopí, ať mi
sem víckrát nechodí!«

Chlapci už varování neslyšeli. Rozběhli se jako o závod k lodi.

Z loďky, která kdysi sloužila rybářům, byla teď už hotová stařena.
Byla polátána tenkým plechem, díry v bocích byly ucpány hadry. Ale
jela -- a chlapci byli radostí bez sebe.

»Kluci, takovou loď mít na Ostrově!« zatoužil Mirek.

»Nějakou si budeme muset udělat. Jak bychom tam převezli všechny
věci?«

»A Cyril neumí plovat,« připomněl Fanek.

»Nějakou loď mít musíme,« řekl rozhodně Jožka a zahleděl se při tom
na Lojzu.

Zatím již byli na druhé straně. Nařezali tyčí a zvolna se vraceli
zpátky. Ani se jim z lodi nechtělo.

»Tak už jste si vybrali? No, pěkné, rovné,« chválil pantáta Hájek.

»Pěkně vám za ně děkujeme, pantáto. Až je nebudeme potřebovat, hned
vám je vrátíme,« sliboval Lojza.

»Dobře, dobře,« pokyvoval pantáta hlavou, ale bylo vidět, že chlapcům
nevěří. Měl s nimi moc špatné zkušenosti.

»Ale pobyli jste si tam!« běžel jim vstříc Cyril, který zatím hlídal
všechny krávy. »Nechtěl vám tyče půjčit?«

»Trochu bručel, ale půjčil.«

»Sláva!« zajásal Cyril. »Teď jenom aby byla hotova aspoň jedna
plachta, ať to můžeme zkusit!«

A chlapci se dali s novou chutí do šití.




IV


Když se Mirek probudil, bylo ještě šero. Dům spal. Jen maminka už
šukala po dvoře.

»Co je s tebou, chlapče?« polekala se.

»Jdu sbírat odpadky, maminko. Než poženu, musím je odvést na obci.«

»Než by ses raději vyspal! To jste si zase cosi smyslili s tím
tábořením!«

»Oh, to bude báječné, maminko!«

»Báječné! Přijdeš domů z tábora samá rýma, samý kašel a žaludek
zkažený tím vaším vařením.«

»Však my se naučíme vařit!«

»Nechtěla bych to jíst,« usmála se matka a šla po své práci.

Mirek se shovívavě usmál. To je křiku s vařením. Napíše si všechno
hezky po pořádku do zápisníčku a na Ostrově bude vařit jako rozený
kuchař. Jen žádné strachy, maminko.

Pod pumpou se ošplíchl vodou, přetřel se ručníkem a hned zamířil pod
kůlnu, kde tušil nejvíce kořisti. První mu padl do oka starý pytel.
Prohlédl jej, nebyl-li by dobrý na stan, ale když viděl, že je díra
na díře, vzal si jej na odpadky. A už jej pěchoval! V koutě našel
několik starých hadrů, hromádku kostí, tři lepenkové krabice, několik
hřebíků a kus starého řetězu. »Pro začátek dobré,« řekl si a vylezl
na kurník. To bylo také jedno z domácích skladišť haraburdí. Zase
objevil trochu kostí a několik kousků starého železa. »A teď do
dílny,« pobízel sám sebe.

»Ať neodneseš něco potřebného!« varovala ho maminka, když přecházela
kolem.

»Kdepak! Mám přece rozum!« odmítal takové nařčení.

Zase našel několik drobností. Když odcházel, uviděl pod pracovním
stolem dvě velké rezavé motyky. »Vida, to nejlepší bych tu nechal,«
usmál se a už byly motyky v pytli.

Sebral každý střípeček a s naplněným pytlem vyšel z domu.

»Mirku!« ozvalo se za ním.

»Karle! Už také neseš?«

»Kolik asi za to dostaneme?«

»Moc toho nebude, to víš.«

»Já půjdu v poledne ke strýčkovi a večer k dědečkovi.«

»Vidíš ho!« vykřikl vtom Mirek. »Už běží za námi Lojza!«

Karel se ohlédl.

»Ale má toho, až se ohýbá,« poznamenal žárlivě.

»Kluci, počkejte, sotva to vleku,« volal na ně udýchaně Lojza.

»Co to máš?«

»Starý šrotovník. Ten má nejméně dvacet kilo!«

»To bude peněz, Lojzo!«

»Však jich potřebujeme!«

Když přišli k domku obecního strážníka, právě odtamtud vycházeli
Fanek s Milanem.

»Vy jste si přivstali!« řekl s obdivem Lojza. »Kolik jste dostali?«

»Dostali jsme jen lístek. Vyplatí nám to v obecní kanceláři,« řekl
rozmrzele Milan. »Ale je toho málo. Oni to moc špatně platí!«

»Co chceš? Je to staré haraburdí,« uklidňoval ho Lojza.

»No, přece. To musí být pytlů, abychom mohli jít tábořit!«

Vtom se otevřely dveře. Starý Náplava vycházel s bubnem z chalupy.

»Pantáto, ještě my neseme!« vyhrkl Lojza.

»A co se s vámi roztrhl pytel? Kýho výra, co vás to zase posedlo?«

»No víte, jdeme tábořit a potřebujeme peníze.«

Ještě nebylo zboží odebráno, a už se k Náplavům zase kdosi dobýval.

»Že je to Jožka!« zvolal Mirek. »Nebo Cyril.«

Byli to oba. Každý nesl skoro plný pytel. Strážník Náplava nestačil
vážit.

»Mám jít bubnovat a lidé mi k vůli vám odejdou na pole,« bručel.

»Víte co? Já vám to vybubnuji, když jste se tu tak s námi zdržel,«
nabídl se Mirek.

»To tak! Ty bys mi to zvrtal!«

»Však to máte napsané -- ne?«

»Mám, ale --«

»Jen mi to dejte! Hrdlo mám dobré, nic se nebojte!«

A než se Náplava nadál, Mirek si přehodil přes rameno buben, do kapsy
zastrčil lístek, na němž bylo napsáno, že »na vědomost se dává, že v
neděli po požehnání se prodává na „Nivě” tráva«, a už
pelášil k nejbližšímu rohu. Tam se zastavil, zabubnoval, až se okna
chalup zatřásla, a mocným hlasem oznamoval, co bylo napsáno na
lístku.

»Byl by z něho dobrý policajt,« poznamenal Náplava spokojeně, ale
hned se zarazil a překvapením vykulil oči.

Neboť Mirek ještě mocnějším hlasem pokračoval:

»Dnes v poledne se budou sbírat v celém Košíkově odpadky. Každý ať je
má připraveny přesně ve dvanáct v síni. Posbírejte každý hadr, každý
kousek železa a každou kost. V žádné chalupě nesmí zůstat ani hřebík.
Bum! Bum! Bum!«

»Zatrackaný kluk! Ten mi to zmastil!« vyrazil ze sebe Náplava a
rozběhl se k rohu. Ale kde byl zatím Mirek! Zatím co bubnoval,
pohotový Lojza mu přivezl kolo a teď se Mirkův hlas ozýval odněkud s
»Husího rynku«.

»To jste mu poručil vy, Náplavo?« přicházel pan starosta.

»To on sám! Ale já mu dám! Já si to s ním vyřídím!«

»Nechte toho, Náplavo! Ten chlapec je čiperný! Ukázal nám aspoň, jak
se to dělá,« usmíval se starosta.

Náplava se na něho nedůvěřivě podíval, a když viděl, že se nepřestává
usmívat, usmál se také.

»Umí si, klučisko, poradit,« řekl uznale.

Chlapci byli v desátém nebi. To se Mirkovi povedlo! To se jim bude v
poledne sbírat!

»Jožko, kráva už bučí!« zavolala přes náves Jožkova maminka.

Do chlapců jako když střelí. Za malou chvíli už vyháněli krávy. Lojza
se zastavil i pro krávy Mirkovy a za veselého hovoru mířili k
pastvině. Byli tak rozradostněni, že když mezi ně přiběhl Mirek, div
ho nadšením neumačkali.

»Daří se nám to kluci,« mnul si radostně ruce Lojza. »Myslil jsem, že
se s těmi odpadky potáhneme celý týden, a zatím to bude do večera
hotovo.«

»To snad ne?«

»Bude. Každý si vezmeme jednu ulici. Pro jednoho, třeba pro mne,
zbudou dvě. V poledne poženeme domů trochu dříve, odpoledne vyženeme
později a bude to.«

»Ale to bude běhání! V každé ulici máš deset, patnáct chalup.«

»Vezmeme si trakaře a posbíráme to najednou nebo na dvakrát.«

»Tož to je nápad! Ať žije Lojza!« vykřikl Fanek a ostatní se ochotně
přidali k němu. Hned bylo na pastvišti výskotu, až v uších zaléhalo.

Pak se dali do šití a za chvíli se jehly jen míhaly. Bolestné -- ach!
-- ouvej! -- íha! -- bylo čím dál řidší.

»Z nás budou nakonec hotoví krejčí,« usmíval se Fanek.

Ještě nebylo ani deset, když byla plachta na jeden stan hotova.

»Tak -- a teď to dáme dohromady,« řekl Lojza slavnostně.

Trvalo to hezkou chvíli, než z toho byl stan, ale konečně byl
postaven a jejich radost neznala mezí. Všichni zkusili, jak se v něm
leží, všichni jej několikrát obešli, aby se přesvědčili, že opravdu
nikde není ani dírečky, všichni svůj výrobek pohladili rukou,
polaskali očima.

»Panečku, teď jenom déšť, abychom zkusili, jestli nepromokne,« toužil
Milan.

»Promoknout? Kdepak! Je to napjaté jako deštník!« skoro se urážel
Mirek.

Já jsem kdysi něco zahlédl ve skautské příručce,« říkal zvolna Lojza,
»že se má plátno na stan něčím potřít, aby nepromokl. Počkejte,
skočím za panem učitelem, aby mi knížku půjčil.«

»Kdy?«

»Hned teď. Však dáte pozor na krávy, že?«

»To se neboj!«

Sotva odběhl, přihnala se s opačné strany Mirkova sestra.

»Co je?« vylekal se Mirek.

»Mirku, nevzal jsi doma dvě motyky?« vyrážela udýchaně.

»Vzal,« řekl Mirek v zlé předtuše.

»To byly Vavruškovy. Panímáma si je přinesla, aby jí tatínek narazil
topůrka. Kde jsou?«

»U Náplavů!«

»Panno svatá! A k Náplavům přijel právě hadrář a už to všechno
nakládá!«

Mirek ani nečekal, až sestra domluví. Vyskočil a pelášil ke Košíkovu,
co mu nohy stačily. Napínal zrak, neuvidí-li odjíždět z dědiny známý
vůz, kterým se obyčejně odvážely odpadky.

Přiběhl k Náplavům v okamžiku, kdy hadrář odjížděl. Jako dravec
vyskočil na vůz, neptal se o dovolení, nic nevysvětloval a začal
horečně prohrabovat haraburdí.

Hadrář hleděl vyjeveně na podivného loupežníka. To se mu ještě
nestalo, aby mu vlezl někdo na vůz za bílého dne a hospodařil tam
jako ve svém.

»Co to děláš?« zaburácel na Mirka.

»Hledám motyky. A už je mám! Sláva!« skoro zavýskl a už skákal s
vozu.

»Počkej, co mi to kradeš! Ty motyky jsou zaplacené!« křičel dopáleně
hadrář a snažil se mu je vytrhnout.

»Pantáto, nejsou moje, jsou panímámy Vavruškové,« obrátil se Mirek
prosebně na Náplavu. Také hadrář hleděl tázavě na strážníka. Čekal,
že chytí toho drzého kluka za límec.

»Nechejte mu je. Já se už s vámi spravím,« řekl Náplava a na Mirkovy
díky odpovídal s úsměvem: »To máš za to bubnování, ty ferino. A už
meť!«

A Mirek metl. Doma jen vhodil motyky do dílny a už spěchal. Věděl, že
udělá lépe, nebude-li se dlouho zdržovat.

Chlapci mu běželi vstříc až k silnici.

»Jak to dopadlo?« volali účastně.

»Dobře. Ale zahřálo mě to,« odpovídal schváceně.

»Lidi, jestli tak naši za chvíli přiběhnou pro mne,« zpytoval svědomí
Fanek.

»A co tys?«

»Ale -- řetěz!«

»A já kladívko. Máme dvě, tak jsem si řekl, že jedno stačí,«
vzpomínal zkroušeně Karel.

»A hadrář už je pryč!« připomněl Milan.

»Ale co!« mávl rukou Fanek. »Leželo to v koutě, celý čas si na to
nikdo nevzpomněl --«

»Lojza už jde!« vykřikl Cyril. -- Chlapci mu vyběhli vstříc.

»Je to tu!« mával Lojza knížkou. »Stan se potře vápnem smíšeným s
tvarohem a ještě něčím!« křičel zdaleka.

»Kdo to jakživ slyšel!« rozesmál se Jožka.

»Co se směješ? Když je to tu napsáno, tak to musí být pravda. Však si
to přečti sám!«

Jožka se zahleděl do knížky.

»Je to tu,« řekl. »Ale já tomu přece jen nevěřím.«

»Naše maminka dnes dělala tvaroh. Třeba mi kousek dá,« přihlásil se
Cyril.

»A my máme doma putnu vápna. Vezmu trochu do hrnku,« nabízel se
Fanek.

»Tak dobrá! Zkusíme to! A teď ženeme, hned bude dvanáct!«

»Už?« podivili se chlapci. »Jakživ nám čas tak neletěl jako teď.«

Takového poledne ještě Košíkov neviděl. Ach, to bylo smíchu, když se
sedm trakařů rozhrčelo po kamenitých chodnících!

»Co vy? Kam jedete s těmi hrkači? Děláte Zelený čtvrtek?« dobírali si
chlapce.

»Kdepak, Zelený čtvrtek! Čistku děláme! Za chvíli bude Košíkov jako
vymetený!« odpovídali se smíchem.

První zaklepal u Náplavů Mirek. Měl plný trakař, sotva jej vezl.
Tváře mu jen hořely.

»Už jsi tu zas? A motyky tam nemáš?« škádlil ho Náplava a vysypal
odpadky na hromadu.

»Kolik mi napíšete?« hořel nedočkavostí Mirek, když Náplava začal
počítat.

»Čtrnáct korun osmdesát,« řekl konečně.

»Jenom?«

»A ty nespokojenče! Kdo to dokáže, vydělat si za poledne skoro
patnáct korun?« rozhněval se Náplava.

Mirek popadl lístek a už raději běžel. Ve dveřích se střetl s Lojzou.
Vezl tak plný trakař, že se až prohýbal.

»Kolik?« zeptal se Mirka stručně.

»Čtrnáct osmdesát.«

»Tolik?« vytřeštil Lojza oči.

»Moc?«

»No ba!«

»A já myslil, že se ti to bude zdát málo,« rozesmál se šťastně Mirek
a pelášil domů.

»Přines lístek na pastvu! Tam to spočítáme,« zvolal za ním Lojza.

Na pastvu se tentokrát scházeli po jednom. Teprve k třetí hodině byli
všichni. Poslední přišel Cyril.

»Kde jsi byl tak dlouho?« volali na něho.

»Čekal jsem na ten tvaroh. Ale mám jej! Hleďte!« ukazoval plnou
tašku.

»Páni! Ten je pěkný!« Jožka přiskočil k tašce, a už měl plná ústa.

»Dobrý, co?« usmíval se Cyril a také si do něho hrábl plnou hrstí.
»Ochutnej, Lojzo!«

Lojza se nedal dvakrát pobízet a ti ostatní museli také ochutnat.
Jednou a ještě jednou a ještě jednou.

»No, a myslím, že už dost,« zarazil pojídání Lojza. »To by nám na ten
stan moc nezbylo.«

»Raději to naň rychle naplácejme, nebo v tašce nic nezbude,« mínil
Fanek.

»A tož to zase ne! Skaut si musí umět poručit. Když řeknu nejím, tak
nejím,« řekl Lojza.

»To se ví! Jsme muži, ne? A slovo dělá muže,« doplnil Mirek.

»A teď můžeme spočítat, kolik jsme stržili,« hořel zvědavostí Milan.
Chlapci čtli své záznamy a Lojza zapisoval.

»Kolik?« tázali se nedočkavě.

»Sedmašedesát korun,« hlásil Lojza.

Chlapci hleděli jeden na druhého. Nevěděli, je-li to málo nebo hodně.
Kdyby se dal některý do nadšeného výskotu, ochotně by se byli
přidali. Ale nikdo se nerozjásal. Lojza naopak starostlivě svraštil
čelo.

»Nestačí to?« ozval se konečně Mirek.

»Máme ještě třiadvacet korun úspor,« připomněl Fanek.

»Potřebovali bychom ještě víc. Aspoň sto padesát.«

»Prve jsi říkal, že stačí sto,« ozval se Karel.

»Říkal, ale když jsem si to všechno propočítal, tak se toho nahledalo
dost. A také bych nechtěl, abychom se museli za několik dní vrátit
celí vyhladovělí.«

»Ale kde sehnat peníze?« Všichni se zamyslili.

»Já bych řekl tatínkovi,« ozval se nesměle Cyril.

»Mně by naši také něco dali,« přidal se Milan.

»Ne, kluci. Jednomu by dali, druhému by dát nemohli, a to by nedělalo
dobrotu. Půjdeme-li tábořit, tak půjdeme všichni, jak jsme tu -- a
hezky za své!«

»To se ví!« zvolal Mirek. A zase nastalo ticho. Všichni přemýšleli o
nějakém novém zdroji příjmu.

»Už to mám!« vykřikl pojednou Lojza.

»Co?« vyhrkli.

»Povím vám to, až se vrátím. Za dvě hodiny budu zpátky. Dáte mi zase
pozor na krávy?«

»Kam jdeš?«

»Předem vám nebudu nic vykládat. Však až se vrátím, tak se to
dozvíte.«

»Řekni aspoň začáteční písmeno,« loudil zvědavě Milan.

»Co máš z toho, Milane,« klidnil ho Cyril. »Však on nám to pak poví.«

»Tobě se to řekne. Tebe zajímá jenom to, co bys dobrého snědl,«
zlobil se Milan.

»A není to nejrozumnější? Kam bys došel bez jídla?« usmál se Cyril a
nacpal si do úst plnou hrst tvarohu.

»Cyrile!« pohlédl na něho přísné Lojza.

»Mám to vrátit?« lekl se Cyril.

»Už to sněz, když to máš v ústech. Ale naposledy! To ti povídám!«

»Tož to mi věř! Na mou duši, že naposledy,« sliboval Cyril.

»Tak já tedy půjdu, kluci. Šijte zatím druhý stan, a až se vrátím,
zkusíme to s tím tvarohem. A na mé krávy nezapomeňte,« připomínal
Lojza a rozběhl se ke Košíkovu.

Chlapci se po jeho odchodu ještě chvíli dohadovali, kam asi běžel.
Když nic nevymyslili, dali se do šití.

»Víte, kluci, ale jde to všechno ráz na ráz, « rozpovídal se Mirek.
»V úterý jsme ještě o ničem nevěděli, a dnes je pátek a tolik toho
máme za sebou.«

»Ale nějak zapomínáme na vaření. A přece jídlo je to hlavní,« řekl
Cyril, a jakoby nic, hrábl do tašky.

»Lojza na to jistě myslí,« řekl Mirek a také zalovil v tašce.

Ostatní ho následovali, jako by se to rozumělo samo sebou.

»Lojza myslí na všechno. Je to vůdce, jak má být,« chválil Jožka.

»A potom -- Vašek!«

»Však se ani neukazuje!«

»A odpadky dal?« zahleděl se Mirek na Fanka, který sbíral ve Vaškově
ulici.

»Já jsem k nim nešel,« přiznal se Fanek.

»To je škoda. Aspoň ses mohl dovědět, půjde-li tábořit.«

»Ten? Tak strašit do zelí,« usmál se pohrdlivě Jožka.

»Nevím. Ale nějak silně se kamarádí s kluky z Horního konce. Pase s
nimi ve ,Žlebu’.«

»Donesl asi každému kornout bonbonů. Až nic nedonese, tak ho
vyženou.«

»Patřilo by mu to. Nemá se stále jen hádat.«

Chvíli šili mlčky. Občas při tom sahali do tašky, která se rychle
prázdnila. Pojednou Fanek sáhl naprázdno.

»Páni!« lekl se.

»Co je?«

»Už je prázdná!«

»Jak je to možné?«

»Já jsem si vzal jen dvakrát!«

»Nevykládej! Sám jsem tě zahlédl nejméně pětkrát!«

»Cyril je vinen! On začal.«

»Však tvaroh byl náš.«

»Ted patřil všem.«

»Nehádejme se. Už je pryč.«

»Ale co Lojza?«

Zahanbeně na sebe pohlédli. To jsou pěkní skauti!

»Ale co,« utěšoval se Mirek. »Kdyby tu byl Lojza, vzal by si také, za
to vám ručím.«

»Však už jede! A na kole!« vykřikl Fanek.

»No tohle! Kde byl s kolem?«

Lojza fičel, až se za ním prášilo. Potom si to namířil přes pastvisko
přímo k chlapcům.

»Kluci, bude peněz jako želez!« zářil.

»Jak to? Kde je vezmeme?«

»Na smetišti. Leží tam peněz, že nebudeme vědět, co s nimi!«

»Lojzo, nezbláznil ses?« sáhl mu na čelo Jožka.

»Nebylo by divu. Kluci, kdybyste to viděli! Železo, mosazné dráty,
zinkové plechy, no -- hotové poklady!«

»Kde? A co?« hleděli na něho nechápavě.

»Pamatujete se na to veliké smetiště za městem? Tam je vám odpadků,
že jde hlava kolem. Je to báječné! Metráky odpadků, kluci, a jakých!«

»A může se to brát?«

»Proč ne? Leží to tam a nikdo si toho nevšímá.«

»A jak bychom to přivezli?«

»My máme takový malý vozík. Vejdou se na něj čtyři metráky a ten
utáhneme sami,« nabízel se Karel.

»To by bylo nejlepší. Platí, Karle!«

»A kdy tam zajedeme?«

»Hned zítra. Ať nám je někdo nevybere před nosem.«

»A krávy?«

»Jeden bude hlídat.«

»Kdo?«

»Třeba ... no ... kdo chce?« -- Nebylo nikoho.

»Losujme!« navrhl Jožka.

Hned bylo připraveno šest papírků se jmény. Lojza nebyl losován.
Vhodili papírky do klobouku a zatřepali. Lojza táhl. Vytáhl Milanovo
jméno.

»Co se dá dělat,« řekl Milan odevzdaně.

»Tak se mi to líbí. Pravý skaut se nesmí před ničím zastavit,«
pochválil ho Lojza.

»Ten skaut mi cosi připomněl,« zabručel Cyril.

»Co?« pohlédl na něho Lojza.

»Ale -- tvaroh!«

»Tvaroh? Kde je?« přiskočil Lojza k prázdné tašce.

»V břichu,« řekl Cyril stručně.

»Kde?«

»No v břichu! V mém, v Mirkové, ve Fankově --«

»V mém jenom dvě hrstky,« bránil se Fanek.

»Vy jste pěkní! Co teď?«

»Nic. Já jsem tomu tvarohu stejně nevěřil,« vyhrkl Jožka.

»Já také ne,« přiznávali se jeden po druhém.

»Však stejně jsi říkal, že k tomu musí být ještě něco. A to něco
nemáme,« vyhrkl Mirek, známý svým mrštným jazykem.

»Tak dobrá. Natírat nebudeme. Ale jak promokneme --«

»Nepromokneme. Ušijeme to tak pevné, že nám neuškodí ani průtrž
mračen!«

»Co s vámi nadělám,« mávl rukou Lojza. »Už slunko zapadá, sbalte věci
a zítra ráno --«

»Vzhůru do města!« dokončil Fanek.




V


»Ať mi tam s tím vozíkem něco neuděláte!« loučil se ráno s Karlem
otec.

»Neboj se, tati, však já dám pozor,« sliboval Karel.

»A kdo si přijde pro krávy?« starala se maminka.

»Milan. Má je na starosti všechny.«

»Jen aby nezapomněl!«

Vtom někdo zabušil na vrata. Karel skočil otevřít.

»Už je po starosti, mami!« volal. »Milan už žene.« Hned nato se
objevili chlapci.

»Kde jste byli tak dlouho?« durdil se Karel.

»Pro Cyrila. Páni, to je chlapík!« volal nadšeně Jožka.

»Jak to?« divili se Karel s Milanem.

»Představte si, že sbíral na půdě staré hadry!«

»Nač?« nechápali.

»Abychom cestou netratili odpadky.«

»Vidíte, na to jsme nepřišli,« řekl uznale Karel a podíval se na malé
žebřiny svého vozíku. »To jsi měl dobrý nápad, Cyro. Bez ucpávek by
nám to jistě padalo.«

»A my jsme myslili, že spí,« přiznával se Milan.

»Já a spát? Kdepak! To já zas, když mám něco před sebou, dovedu vstát
třeba o půlnoci,« usmíval se šťastně Cyril.

»Tak já už musím běžet za kravami,« loučil se Milan.

Chlapci se rozešli. Milan za kravami a ostatní za dobrodružstvím.

Lojza s Mirkem dělali koníky u oje, Jožka s Karlem tlačili. Cyril s
Fankem se vezli. Všichni bedlivě počítali kilometrovníky, neboť po
každých dvou stech metrů se střídali v úloze koníků.

»Ale teď už pojedeme poprázdnu,« rozhodl Lojza, když cesta začala
stoupat do kopce, za nímž hluboko v údolí leželo město. Všichni
souhlasili. Slunce se jim opíralo do zad a nemilosrdně pálilo. S čel
jim stékaly praménky potu.

»Páni! To jedeme s prázdným,« odfukoval Cyril. »Jak to bude vypadat,
až se budeme vracet!«

»Jen se nestrachuj! A nemůžeš-li už, tak si sedni,« škádlil ho Jožka.

»Kdož ví, jestli on na to nepočítal,« dorážel i Fanek.

»Jak to?« bránil se Cyril.

»Ty hadry sis vzal jistě jen proto, aby tě to na vozíku netlačilo.«

Chlapci se dali do veselého smíchu.

»Lojzo, ať hned přestanou!« zlobil se Cyril.

»Nic si z toho nedělej, Cyro,« chlácholil ho Lojza. »To kluci jen tak
žertem.«

Chlapci se rozběhli, a dříve než se nadáli, byli na vrcholu kopce.

»Stát!« zakřičel najednou Cyril, jako by ho na vidle nabral. »Teď je
konec dřiny! Dolů pojedeme jako páni. Nasedejte všichni na vůz, já
dopředu a nohama budu řídit oje. Než řeknete desetkrát švec, jsme pod
kopcem.«

»Anebo ve zmole!« strachovali se chlapci. »Nepřevrhneš nás?«

»Žádné strachy! Já jsem se už takhle našoféroval.«

Chlapci nasedli. Cyril si sedl rozkročmo tak, aby mohl nohama ovládat
oje.

Vozík se pomalu rozjížděl. Chlapci měli s počátku obavy, aby je Cyril
nepřevrhl do příkopu, ale když viděli, že mu to jde nad pomyšlení
dobře, uklidnili se.

»Zazpívejme si!« vykřikl Karel.

A Lojza hned spustil:

  »Jede, jede poštovský panáček,
  jede, jede Cyril jak pán.«

Do rachotu kol se mísily jásavé hlasy rozradostněných chlapců. Jen
Cyril nezpíval. Bystře pozoroval cestu před pádícím vozíkem,
neobjeví-li se v ní nějaká prohlubenina. Taková díra může trhnout
ojem na stranu a je z toho škaredý pád. Ale silnice byla rovná jako
deska.

»Páni, to bylo pěkné!« vydechl zaníceně Fanek, když se jízda
zpomalovala a město se kvapem blížilo.

»Všecka čest, Cyro! Držel ses znamenitě!« chválil Lojza.

Vozík se pomalu zastavil.

»A teď, kluci, přes město v pořádku!« kladl jim na srdce Lojza. »Ať
nás tu někdo nakonec neprožene.«

Projeli městem, minuli předměstí a již zahlédli rozsáhlé městské
smetiště. Zajeli s vozíkem do středu smetiště a rozešli se na všechny
strany.

»Páni, tady je železa!« zvolal nadšeně Cyril.

»Ale pozor!« upozorňoval Lojza. »Starý plech nesbírejte! Za ten
bychom stejně nic nedostali a zbytečně by nám zabíral místo.«

»Mám krabici od sardinek -- co s tím?« volal Fanek.

»To schovej, Fanku, to je cenné!« poučoval Karel.

Byli tak zabráni do sbírání, že si ani nevšimli asi dvanáctiletého
hocha, který se k nim blížil od předměstí. Z dálky už na ně zhurta
spustil:

»Jdete odtud! Co tu děláte?«

Všichni se napřímili.

»Však vidíš,« odpověděl Mirek.

»Nač to sbíráte?« zeptal se ještě bojovněji a shýbl se pro kámen.

»Pro tebe!« odsekl řečný Mirek. »Chceme ti koupit něco k svátku,
miláčku!«

»Jenom se moc nenaparuj!« šlehl po něm očima příchozí.

»A ty se nes, nebo tě vyprovodíme, že poletíš rychleji než stihací
letadlo!«

»Jenom pomalu, abych vám nevylil boty! Já jsem tu doma!«

»To je hezké, že jsi doma na smetišti. Docela se do toho neřádu
hodíš. Ale mohl bys už zmizet, nemyslíš?«

Kluk se však nedal. Vzduchem zafičel kámen. A zrovna kolem hlavy
polekaného Cyrila.

»To už je trochu moc,« zakřičel maličký Jožka a hbitě mrštil také po
uličníkovi kamenem. Fanek s Mirkem zahrozili pěstmi a běželi za ním.

Ale chlapec nečekal. Pelášil k předměstí jako zajíc.

»Ten už nepřijde! Závistivec! Sám nesbírá a nám bude zakazovat,« bručel
spokojeně Fanek.

Dali se zase do sbírání. Když posbírali cennější věci, které ležely
na povrchu smetiště, vzali si kolíky a začali se prohrabávat pod
povrch. Hromádka drátů, ploten, šroubů, tyčí, různých krabic a lahví
utěšené vzrůstala.

Náhle Fanek narazil na jakýsi velký podivný předmět. Kolík se po něm
svezl jako po skle.

»Kluci, pojďte sem!« zvolal. »Našel jsem cosi, ale je to trochu
hluboko.«

Chlapci se sběhli k němu.

»Tak ukaž -- co tu máš?« vyzvídal Lojza.

»Zde. Podívej se!« ukazoval do vyhrabané jamky.

»To bude něco železného. A zdá se, že je to pěkný kousek.«

»Ven s tím!« řekl rázně Mirek a zakopl do smetí.

Odhrnovali vrstvu smetí tak horlivě, jako by měli objevit ukrytý
poklad. Konečně se jim podařilo vytáhnout zčernalou desku. Byla na ní
silná vrstva špíny -- bůhví kolik let ležela na smetišti.

»Ta váží aspoň dvacet kilo,« prohodil znalecky Cyril.

»Zase několik korun!«

»Jak dlouho tu ještě budeme?« zeptal se Fanek Lojzy, když uložili
desku do vozíku.

»No, pomalu půjdeme. Pochodíme ještě po smetišti, abychom tu nic
nezapomněli, a důkladně vozík ucpeme.«

»Už bude poledne, vozík je plný a já mám hlad!« hlásil Cyril.

Přihodili ještě několik odpadků a odjížděli.

Jeli s veselou. Ani se nenadáli, a byli pod kopcem, s kterého se ráno
tak pěkně svezli.

»Teď jenom kdyby toho kopce nebylo,« povzdychl si Milan.

»Počkejte, kluci!« zavýskl najednou Cyril. »To budete koukat!
Dostaneme se na kopec, že o tom ani vědět nebudeme!«

»Jak to?«

»Pst -- tiše!« odmlčel se Cyril.

Před krámkem, kde prodávali sodovku a pivo, stálo nákladní auto
městského pivovaru. Šofér zanesl do budky dvě bedny. Teď právě
vycházel a nasedal.

Cyril se opatrné rozhlédl.

»Rychle nasedněte na vozík, já jej přiváži k autu,« vyzval chlapce.

»Cyro, to je nebezpečné,« varoval Lojza. »Auto může jet rychle, a co
potom --«

»Prosím tě, jak by mohlo jet rychle do takového kopce? Povleče se
jako hlemýžď! A zvláště, když bude mít ještě vozík s námi!«

Vyhlídka byla lákavá.

A tak se stalo, že šofér uprostřed hukotu motoru nepostřehl, jak
chlapci rychle přitáhli vozík k autu, zaklesli železný zoban u oje za
hák pro přívěsný vůz, jak hbitě naskočili na fůru odpadků a jak
začali objímat Cyrila z vděčnosti za šťastný nápad.

Jen Lojza ho neobjímal. Seděl vpředu a upřeně pozoroval zaklesnutý
zoban. Což kdyby se uvolnil?

Ale i nadšení chlapců mizelo. Místo hlemýždí jízdy auto se rozjíždělo
rychleji a rychleji, stromy se jim začaly před očima jen míhat, kola
řinčela a odpadky odskakovaly, takže se zdálo, že se celý vozík
rozpadne. Vtom něco řinklo na dlažbu. Fanek se ohlédl. Byla to kovová
deska, na níž si tolik zakládal!

Má ji tam nechat ležet? Dlouho se nerozmýšlel. Hup! -- a už se válel
v příkopu.

»Kluci, teď si to hrneme aspoň třicítkou,« třásl se Mirek.

»Seskočme!«

»Ale co vozík?« strachoval se Karel.

»Však v Košíkově zastaví!«

»Tobě se to řekne, když není váš,« vzdychal Karel.

»Zavolejme na šoféra,« navrhl Jožka.

Několikrát zavolali, ale šofér neslyšel.

»Lojzo, seskoč s námi!« vyzývali vůdce. Ten jenom zavrtěl hlavou.
Hop! Hop! Další čtyři sběratelé dopadli šťastně do travnatého
příkopu.

»Ale co chudák Lojza?« sténal Cyril, který se stále ještě nemohl
vzpamatovat z prudkého pádu.

»Což, Lojza, ten se už z toho nějak vymotá. Ale náš vozík!« naříkal
Karel.

»A naše odpadky! Podívejte se!« zvolal pobledlý Jožka.

Opravdu! Pokud je chlapci přidržovali, zůstávaly jakýmsi zázrakem na
vozíku. Po seskoku chlapců však začaly padat na zem. Nejprve
jednotlivé kusy, pak jich padalo více a více, i celé balíky, které se
na silnici rozsypaly.

Přestrašení chlapci zůstali bezradně stát. Dole se plahočil Fanek s
těžkou deskou, nahoře Lojza za autem marně lomcoval ojem, aby
vysvobodil vozík z nebezpečného zajetí. Silnice byla poseta
rozházenými kusy železa, krabicemi, rozbitými lahvemi -- co teď?

První se vzpamatoval Mirek.

»Jožko, jdi na pomoc Fankovi,« ujal se vůdcovství. »Vy to tu zatím
posbírejte, naházejte to na jednu hromadu do příkopu a já poběžím za
Lojzou.«

»Sláva! Sláva!« přerušil ho jásavý výkřik Karlův. »Lojza se už
odepjal!«

Pohlédli na kopec.

Lojza stál u vozíku vedle příkopu. V poslední chvíli, téměř u
vrcholku kopce, podařilo se mu vyprostit zoban z háku. Jednou rukou
si utíral zpocené čelo, druhou mával na pozdrav.

»A už jede za námi!« oddychl si ulehčeně Karel.

Za chvilku byl Lojza u nich.

»Tak co, jste celí?« volal vesele.

»Jsme. A co ty?«

»No, už jsem měl strach,« přiznával se. »Kdyby mě byl převezl přes
vršek, to by bylo asi špatně dopadlo.«

»A co vozík?« prohlížel jej starostlivě Karel.

»Zdá se, že je v pořádku. Musí to být dobrá práce,« chválil Lojza.
»No -- a teď se dáme rychle do sbírání,« vyzval chlapce.

Zanedlouho byl náklad zase uložen a hoši vyjeli.

»To ten kopec nás tak nezapotí, jako projížďka za autem, nemyslíš,
Cyro? Ty máš takhle znamenité nápady,« ozval se Jožka.

»A dej mi pokoj,« bránil se Cyril. »Copak jsem mohl vědět, že to auto
pojede jak splašené? Vždyť obyčejně se to drápe do kopce jako hlemýžď
--«

»Toho hlemýždě moc nevzpomínej,« ohmatával si kolena Mirek. »Já jen
vidím, jak mi stromy tančily před očima.«

Za živého rozhovoru se dostali až na kopec. Tam si chvíli odpočinuli
a pak už vesele sjížděli dolů do Košíkova.

Zajeli s vozíkem k domku strážníka Náplavy a hbitě se dali do práce.
Jedni třídili odpadky, druzí je odnášeli na váhu. Náplava vážil a
zapisoval.

Nakonec Fanek s Jožkou dali na váhu kovovou desku.

»Počkejte,« přerušil je strážník. »Tato deska by se mi hodila do
sklepa, něco tam opravuji. Chcete-li, vyplatím vám za ni peníze ihned
a ještě vám korunu přidám.«

Chlapci souhlasili.

»Je to pěkný kousek,« chválil strážník. »A za ty peníze stojí.
Podejte mi to!«

Postavil desku na stůl a zálibně si ji prohlížel.

»Z čeho to jen může být?« vrtěl hlavou. »A muselo to být v zemi
už hezkou dobu, vždyť je na tom taková vrstva špíny, že člověk
ani nepozná, je-li to litina nebo co -- Cyrile, podej mi hřebík!«

Udělal hřebíkem rýhu na desce a rázem ožil.

»Jakže? Je to možné?«

Chlapci zvědavě nakukovali, ale nezpozorovali nic zvláštního.

»Počkejte,« pronášel vzrušeně strážník, »musím se na to podívat lépe.«
Vytáhl nůž a rychle odstraňoval nános.

Zespodu zazářila červenavá barva.

»Tož to nebude s mým sklepem nic, chlapci. To bych vás pěkně ošidil!
Víte, co je to?«

»Co?«

»Měď!«

Chlapci se na něho dívali nechápavě.

»A tož co, pantáto, když je to měď?« zeptal se tiše Fanek.

»Ty se ptáš co? Za kilo mědi jsou čtyři koruny, chlapče!«

»Kluci, honem, kolik je to?«

Škoda, že je v té chvíli neviděl pan učitel. Jistě by měl z jejich
počtářského úsilí nesmírnou radost.

»Šestasedmdesát korun!« vykřikl Lojza.

»Kolik?«

»Šestasedmdesát!«

Do chlapců jako když střelí.

»Fanku, Fanečku, ty jsi náš poklad!« -- »Ty jsi náš zlatý důl!«

Výskali a skákali radostí, kdosi objal i strážníka.

»Tož kolik to máme dohromady za dnešek?«

»Sto jedenašedesát korun,« slabikoval slavnostně Náplava.

Vtom uviděli Milana, který zatím přihnal krávy.

»Kluci, mám novinu!« volal zdaleka. »Vašek mne přemlouval, abych šel
tábořit s ním! Říkal, že z našeho táboření stejně nic nebude. Že prý
by to stálo aspoň dvě stě korun! A ty prý neseženeme ani do příštích
prázdnin.«

»A tož teď ti zas povíme něco my! Víš, kolik jsme vydělali?«

A Lojza slavnostním hlasem, který mu dojetím až přeskakoval, sděloval
radostnou zprávu:

»Za dnešek nám přibylo sto jedenašedesát korun!«

»Kolik?«

»Sto jedenašedesát!«

»Čeho?«

»Korun!« zvolali Stepní Vlci a začali provádět něco, co se mohlo
podobat indiánskému tanci.




VI


»Tak, kluci, ode dneška za týden,« řekl Lojza, když se v pondělí
ráno sešli na pastvišti.

»Teď by měl mít každý den šedesát hodin. Nebo té práce je ještě
trochu moc,« zvážněl Mirek.

»Vaření,« připomněl Cyril stručně.

»Já jsem už vařil!« vykřikl pyšně Karel. »Mám řízky, a ty my děláme
jen v neděli. Tak jsem se do toho pustil.«

»A -- bylo to k jídlu?« vyhrkl Jožka.

»No jej! Tak jsem si olizoval prsty.«

»A co jsi při tom dělal?«

»Přikládal jsem do kamen. -- Co se smějete? Maminka říkala, že dobrý
oheň je to hlavní. A abyste věděli, také jsem si to napsal.«

»Ukaž!« nakukoval do notýsku Milan a hlasitě četl: »Vepřové nebo
telecí maso se naklepe. Předtím se musí oprat ve studené vodě. A po
oprání se ještě nasolí. A potom se naklepe --«

»Tak ono se to klepe dvakrát! To já musím naši maminku naučit,«
pokyvoval hlavou Cyril.

»Kdo ti říkal, že se klepe dvakrát?«

»Máš to tam přece napsáno!«

»Prosím tě! To tomu vůbec nerozumíš! Budete mrkat, co já dokáži!«

Také ostatní chlapci hlásili, co se přes neděli naučili vařit.

»Víš, Lojzo, o čem jsem včera celý den přemýšlel?« ozval se Mirek po
chvíli. »Jak to všechno dopravíme na Ostrov?«

»Uděláme si přece pramici, ne?« vyhrkl Cyril.

»Z čeho?«

»Z čeho ... no ze dřeva!«

»A kde je vezmeš?«

»Hm, v lese je dřeva!« mávl pohrdlivě rukou Cyril.

»Je. Ale na zemi neleží a se stromů se sekat nesmí. Skaut nekrade,«
řekl Lojza stručně.

»Tož to je potom jiná,« zahvízdl Cyril a zmlkl.

»Tak co budeme dělat, Lojzo?« obrátili se všichni k vůdci.

»Nejdříve si povíme, co všechno na Ostrov poneseme.«

»Stanové dílce!« -- »Hrnce!« -- »Přikrývky!« -- »Jídlo!« -- »Kožich!«
-- »Kotel!«

»No, je toho dost,« řekl vážně Lojza.

»Až moc! Tohle k Ostrovu sami nedoneseme.«

»A co, kdybychom to naházeli na vozík jako odpadky?« navrhl Milan.

»To bychom musili objíždět po silnici. A už by to nebylo tak hezké,«
zamítal jeho návrh Mirek.

»A nešlo by to po chodníku podél Rosavy?« napadlo Jožkovi.

»Na trakařích!« vyhrkl Karel.

»A pak je zavezeme zase zpátky, ne? Přece trakaře naši potřebují
každý den.«

»Nejlépe by bylo, kdybychom všechno mohli vzít na loď,« napadlo
Lojzovi.

»Vypůjčíme si ji od pantáty Hájka!«

»Co ti to napadlo? Na čem by převážel proutí?« řekl pochybovačně
Karel.

»A co kdybychom mu nařezali proutí a převezli je?« mínil Lojza.

»Tak to zařiď! Však jsi vůdce!«

»Půjdu s tebou,« nabídl se Milan.

»Já také! Já také!« volali jiní.

»Jeden musí zůstat u krav,« připomněl Lojza.

»Třeba já,« přihlásil se Cyril. »Bolí mě noha ještě od soboty. Nemohl
bych utíkat, až vás pantáta Hájek požene.«

»Nepožene, uvidíš,« řekl Lojza pevně. »Pojďme, kluci!«

Pantáta Hájek seděl před domkem a olupoval zelenou kůru s proutí.

»Pomáhej Pámbu!« pozdravili chlapci nad obyčej uctivě.

»Dej to Pámbu! Co byste zas chtěli?«

»A tož -- jen jsme se tak přišli na vás podívat,« řekl Lojza.

»To je od vás pěkné,« pantáta zabafal a po očku pohlédl na chlapce.

»Ta vaše loď, pantáto, jede jak automobil,« začal Lojza vypočítavě.

»No, jede. Nedal bych ji ani za deset nových.«

»A jezdíte na ní často?«

»Jak kdy. Tento týden nepojedu ani jednou. Mám dost práce s loupáním.
Ale po neděli budu jezdit celý týden. To si zase musím nasvážet
proutí.«

»Íha!« zatvářil se zklamaně Karel. Hned však zmlkl, neboť Lojza na
něho přísně pohlédl.

Ale pantáta jeho zvolání neslyšel. Zabafal a pokračoval:

»To se po neděli zas trochu protáhnu. Už mě to převážení unavuje.
Sedmdesátku mám na krku, tak kdo by se divil.«

Lojza se při těch slovech vítězoslavně usmál.

»Pantáto, co byste tak tomu řekl, kdybychom vám toho proutí nařezali
a napřeváželi?«

»Hm. Řeč se mluví a voda teče,« řekl pantáta stručně.

»Já to myslím doopravdy, že, kluci? Stejně nemáme co dělat. Krávy
může hlídat jen jeden.«

»Tož to víte, že bych se na vás nezlobil. A co byste za to chtěli?
Moc platit nemohu.«

»My ani nechceme peníze.«

»Zadarmo?«

»No ... víte, my půjdeme na Ostrov. Poneseme tam moc věcí a Cyril
neumí plovat. Ta vaše loď by se nám zhodila.«

»A vy kakraholti! Já jsem věděl, že jste nepřišli jen tak pro nic za
nic. Tož loď by se vám zhodila! A vy chytráci!«

»Pantáto, nic bychom jí neudělali. Za čtrnáct dní byste ji měl zase v
pořádku tady.«

»Hm ... to bych si musil rozmyslit. Taková loď stojí peníze! A pak --
musím převážet.«

»Převezeme vám toho tolik, že budete mít měsíc co loupat.«

»Tak dobrá. Když navozíte proutí, můžete si ji vzít. Ale to vám
povídám: té lodi nesmíte zkřivit ani vlas.«

»Tož to se zase nebojte! Jsme přece skauti, no ne, kluci?«

»Tu sebranku mi nevzpomínej! Nebo když si já vzpomenu na ty zemáky v
kotlíku --«

»Vždyť jsem vám říkal, že skaut je docela něco jiného než tramp. Mám
takovou knížku o skautech. Půjčím vám ji,« nabízel ochotně Lojza.

»A s tím mi dej pokoj! Já ti už raději věřím!«

»Tak vám pěkně děkujeme, pantáto. A zítra přijdeme převážet.«

Chlapci by radostí objímali celý svět. S výskotem se rozběhli k
pastvišti.

»Prohnal vás, co?« vítal je Cyril.

»Nás někdo prohnat? Do čeho se pustí Stepní Vlci, to klape,« řekl
Mirek pyšně.

»Snad vám ji nepůjčil?« nemohl uvěřit Cyril.

»Půjčil. To se to bude vozit, Cyro!« usmíval se Lojza.

»Tož to mi spadl kámen se srdce. Bál jsem se, že loď nebude a já budu
muset zůstat doma,« rozradostňoval se Cyril.

»No dovol -- co si o nás myslíš? Teď jsme jako skauti. A skaut nikdy
neopustí kamaráda. Převezl bych tě třeba na zádech,« řekl vážně
Lojza.

Když se poradovali z nového úspěchu, pustili se do šití stanů. Práce
jim šla hbitě od ruky a další stan byl v poledne skoro hotov.

Zbytek dodělávali odpoledne.

»A kde je Cyril?« zeptal se Lojza.

Nikdo nevěděl.

»Možná, že dnes nepřižene. Třeba někam jeli.«

»Už žene!« vykřikl pojednou Jožka a ukázal k cestě. Zamávali radostně
na pozdrav, ale Cyril jako by toho neviděl.

»Ten se nějak mračí. Asi se špatně naobědval.«

Nepoznávali ho, ani když byl v jejich středu.

»Cyro, ty jsi nějaký smutný. Stalo se ti něco?«

»Ale, nic --« Cyril chtěl ještě něco říci, ale pojednou mu hlas
vypověděl službu. Z očí mu vytryskl proud slz. Rychle se odvrátil,
aby je chlapci nezahlédli. Ale již bylo pozdě.

»Dostal jsi doma?« naléhal na něho Lojza.

»To ne, ale -- když já nesmím -- jít -- tábořit!« zaštkal Cyril.
Celé jeho tělo se otřásalo pláčem.

Chlapci zůstali zaraženi. Do jejich radosti těžce ulehl první stín.

»A proč?« přerušil tísnivé ticho Lojza.

»Protože -- nám by neměl -- kdo -- pást -- krávy,« zpovídal se
přerývaně Cyril. To byla pravda. Ostatní chlapci měli sourozence,
kteří je zastanou. Ale Cyril byl jedináček!

»A proč ti to neřekli hned?«

»Tatínek myslil -- že to s tím -- tábořením -- nemyslíme --
doopravdy.«

»Nebreč, Cyro,« uklidňoval ho Lojza. »Tábořit půjdeš -- jen žádné
strachy!«

Cyril zvedl hlavu a podíval se na Lojzu. Pod záplavou slz se objevil
záblesk slabého úsměvu. Jeho srdce zabušilo prudčeji. Vždyť naděje je
tak krásná! A i když se zase všechno zhroutí, za tuto kratičkou
chvíli doufání ti budu vždycky vděčný, Lojzo!

»Naše Hedvika vezme i vaše krávy,« řekl Lojza stručně.

Cyril znovu zesmutněl.

»To nepůjde, Lojzo,« rozplakal se. »Já jsem tatínkovi řekl, že by to
šlo tak udělat, ale on nechce. Že prý žádným děckům nevěří.«

»Hm ... a co, kdyby je pásal obecní pasák?«

»Tomu se musí platit -- a Trefilík by to ani neudělal.«

»Zkusíme to. A my mu zaplatíme sami, že, kluci?« obrátil se Lojza k
chlapcům.

»Ano! Zaplatíme to!« zvolali sborem.

»Tak dobrá, hned zajdeme za pasákem,« rozhodl Lojza.

Cyril s Lojzou běželi jako o závod. Za chvíli byli na obecním
pastvisku.

»Pane Trefilíku, mohl byste tak čtrnáct dní pásat Kunderovy krávy?«
zeptal se Lojza po pozdravu.

»Mohl, proč ne?« odpověděl pasák a pátravě se zahleděl na oba
chlapce. »A co vy?«

»Víte, my půjdeme tábořit a Kunderům nemá kdo pásat. Cyril by musel
zůstat doma, kdybyste nám to neudělal,« vykládal Lojza.

»No, to já vám tedy mohu udělat,« řekl Trefilík zvolna.

»A co byste za to chtěl?«

»No, co myslíte?«

»Stačilo by deset korun?«

»Ale ovšem! A to ti dal peníze tatínek, Cyrile?«

»Ne, to kluci sami,« odpovídal nesměle Cyril.

»Kluci? Jak to?« divil se pasák. -- Cyrilovi nezbylo nic jiného, než
aby pověděl celou pravdu.

»A ták!« řekl protáhle pasák a zamrkal. »Tož abyste věděli, že i
starý Trefilík si dovede vážit pravého kamarádství, něco vám řeknu.
Ty krávy budu pásat zadarmo.«

»Ale, pantáto --«

»Už jsem řekl. A mějte se na Ostrově dobře!«

Chlapci poděkovali a utíkali zpět jako vítr.

Lojza všem vyložil, jak pochodili.

»Kluci, dobré je to!« jásal Milan.

»Jak jsem říkal: všechno jde jak na drátku,« mnul si radostně ruce
Mirek.

»Jen aby si to pantáta Hájek nerozmyslil s tou lodí,« staral se
Fanek.

»No, musíme se tužit, kluci!« pohlédl Lojza na chlapce.

A tužili se! Jeden hlídal krávy, dva doma vařili a čtyři zbývající
řezali proutí a převáželi. Hromada u domku vůčihledě rostla a starý
Hájek spokojeně pokuřoval.

»No, chlapci, to už ta loď bude vaše,« říkal s úsměvem.




VII


Pondělní ráno přeskočilo Červený vrch a zatopilo Košíkov přívalem
zlatých paprsků. Na jasné modré obloze nebylo ani mráčku.

Lojza, s těžkým batohem na zádech, se objevil ve dveřích chalupy. A v
tutéž dobu vystupovali ze svých rodných chalup i ostatní »stepní
vlci«.

Nebyli však sami. Nezvyklá podívaná přivábila děti i dospělé z celé
vesnice. Táboření chlapců -- to tu ještě nebylo!

V Košíkově bylo často vidět hloučky mladíků, kteří tudy procházeli na
svých toulkách. To byli ovšem opravdoví skauti a turisté, ale tito?
Místo žlutozelených stejnokrojů pestrá směsice zalátaných kalhot a
kabátů. A což teprve, když uviděli Milana!

»Milane, dej se s tím deštníkem vyfotografovat! Aby skauti viděli,
jak se má chodit tábořit!«

»To sis měl vzít trochu větší, vždyť pod tento se vás vejde jen pět!«

Každá věta vyvolala bouři veselí, které se ještě vystupňovalo, když
uviděli Cyrila s kožichem.

Ale Stepní Vlci se jen usmívali. Co jim budou vykládat o všech
přípravách! Ostatně -- přijďte se na nás podívat!

Veselé zvolání »Na shledanou!«, sem tam nějaká slza v očích maminek a
malá skupina se dala na pochod. Lojza vpředu, ostatní za ním ve
vzorném dvojstupu. Milan vytáhl foukací harmoniku a spustil řízný
pochod.

To bylo něco na košíkovské kluky! Jako na povel se přiřadili k
pochodujícím. Byl jich celý dlouhý průvod a přihlížející dospělí se
smáli, až jim slzy tekly z očí.

Zamířili k Čertovu koutu.

»Pro pána! Kde jste tu čeládku posbírali?« hrozil se pantáta Hájek.
»Snad to všechno nechce jít tábořit?«

»To oni nás jen vyprovázejí,« vysvětloval Lojza.

»Ale přivstali jste si na to,« usmíval se pantáta. »Myslil jsem, že
si to nakonec přece jen rozmyslíte a zůstanete doma.«

»Kdepak, pantáto!«

»Držte nám palce! Ať je stále tak hezky jako dnes.«

Opatrně uložili všechna zavazadla do loďky. Lojza s Fankem uchopili
dlouhá bidla a odrazili od břehu. Ostatní šli po pěšince na břehu
Rosavy a táhli loď proti proudu řeky.

»Na shledanou, pantáto!« zavolali naposledy. »A děkujeme vám!«

»Na shledanou, chlapci! Ale, počkejte, Lojzo, pojď sem!«

Lojza hbitě vyskočil z lodi a úzkostně se zahleděl na pantátu.
Probůh, nerozmyslil si to s půjčením loďky? Nedostal v poslední
chvíli strach, že mu ji chlapci přece jen zničí? -- Ale nestalo se
nic takového. Pantáta Hájek sáhl do kapsy a vytáhl pětikorunu.

»Pomohli jste mi více, než jsem se nadál. A za to -- no, to máte na
přilepšenou.«

»Ale, pantáto!« bránil se doopravdy Lojza. »Vždyť my jsme to udělali
rádi! Jen když máme loď!«

»Jen si to vezmi! Peněz budete potřebovat.«

Lojza se podíval na chlapce, jako by se tázal, má-li či nemá. Ale
když viděl, že nijak neprotestují, přijal.

»Děkujeme vám, pantáto!« zvolali chlapci jako jedněmi ústy, když
nečekané sousto zmizelo v Lojzově kapse.

Lojza s Fankem odrazili, chlapci zatáhli. Loď se pohnula a Stepní
Vlci vykročili k své osadě:

»A vy, kluci,« obrátil se Lojza ke košíkovské drobotině, »jste hodní,
že jste nás vyprovodili, ale teď -- sbohem!«

Řekl to tak rázně, že se kluci okamžitě zastavili.

»A nech!« vykřikl za nimi malý Jarka Ratajský. »Však náš Tonda půjde
také tábořit!«

»Slyšíš?« Milan šťouchl loktem Karla, který táhl za provaz po jeho
boku.

»Snad nemyslíš, že opravdu půjde tábořit ještě někdo jiný než my?«
rozesmál se Karel.

»Myslím že půjde,« řekl Milan. »Mluvil jsem s Emilem. Prozradil mi,
že už je jich sedm a že si koupili i nějaké zásoby. A také prý mají
opravdový stan.«

»Hm, stan!« rozohňoval se Jožka. »To ještě není všechno!«

»A kam půjdou?« zeptal se stručně Lojza.

»To už mi nechtěl prozradit. Bál se, že by ho pak Vašek nevzal.«

»A co máte z jakýchsi Mustangů,« řekl nevrle Karel. »Jistě to nebudou
mít tak pěkné jako my.«

»Tak kolik vlastně máme peněz?« zeptal se Jožka.

Lojza položil bidlo a beze slova sáhl do kapsy kabátu. Vytáhl
zápisník, otevřel jej a četl:

»Stav pokladny Stepních Vlků:

  Úspory Stepních Vlků.    23.-- K.
  Za odpadky v Košíkově    67.-- K.
  Za odpadky z města      161.-- K.
  Za láhve                 24.60 K.
  A teď od pantáty Hájka    5.-- K.
  Tak je to dohromady     280.60 K.«

říkal konečnou sumu po krátkém počítání.

»Ale už jsme také něco vydali!« připomínal Jožka.

»A bylo toho dost. Za sůl, za cukr, za cikorku, za žitnou kávu, za
čaj --«

»Jejej, a co teprve vydáme!« hrozil se Milan.

»Nu, nic nekoupíme zbytečně a myslím, že čtrnáct dní vydržíme,«
vykládal vážně Lojza.

Na okamžik se odmlčeli a rozhlédli se kolem. Údolí řeky bylo
překrásné. Ptáci zpívali, smrkové lesy opojně voněly, štíty strmých
skal se v slunci stříbřitě leskly a vlnky Rosavy nabízely chladivé
osvěžení.

»Kluci, já jsem dnes vzhůru od tří hodin,« zavzpomínal Jožka.

»Já také,« vpadl Karel. »Chvíli jsem se převaloval, a když už jsem
nemohl usnout, vstal jsem a začal jsem si všechno balit. V pět hodin
jsem byl už hotov.«

»A přišel jsi později než já,« řekl Milan.

»Protože jsem se musel vrátit pro baterku.«

»To jsi udělal dobře,« chválil ho Lojza. »Bez baterky by se nám
špatně konaly hlídky. A co ty, Fanku, máš ji také s sebou?«

»Všechno v pořádku,« odpověděl sebevědomě Fanek.

»Tak se zdá, že jsme nezapomněli na nic. V táboře to bude jenom
klapat,« liboval si Lojza.

»A potom nám bude někdo vykládat, že z našeho táboření nebude nic!«

»A posmívat se mému deštníku!«

»A mému kožichu!«

»Ještě, že si to Fanek rozmyslil s tou slamou. To by bylo teprve
smíchu,« vzpomněl Mirek.

Fanek se tvářil, jako by Mirkovu poznámku vůbec neslyšel. Zdálo se,
že je úplné zaujat řízením lodi.

»Jak to bude s hlídkami?« ozval se po chvíli Karel. »To budeme hlídat
vždycky dva a dva?«

»Ne,« odpovídal Lojza. »To by přišel každý na řadu dvakrát za jedinou
noc. Proto bude na hlídce každý sám.«

»A jak dlouho?« Tahouni na břehu se skoro zastavili.

»Hodinu,« hlásal vůdce z loďky.

»To budeme hlídat každou noc v tutéž dobu?«

Karel se snažil pronést svou otázku lhostejným hlasem. Přece však
nezakryl určitého rozechvění. Napadlo mu totiž, že by na něho mohla
připadnout hlídka zrovna od půlnoci do jedné. Pravda, jsou to jen
povídačky o těch strašidlech a podobných věcech. Vždyť dnes ví každé
děcko, že žádných strašidel není. Ale přece jen by to bylo
nepříjemné, kdyby měl denně konat hlídku v »hodině duchů.«

»Ne,« odpovídal Lojza. »Hlídky budou od deseti večer do pěti ráno. To
je sedm hodin -- nás je také sedm. A každého dne bude začínat jiný.«

»Tož to je správné,« oddychl si ulehčeně Karel.

»Kdo začne dnes?«

»Mám to sestaveno podle abecedy. Dnes je první na řadě Cyril.«

»Kdo?« vyhrkl uleknutě Cyril.

»No ty,« usmíval se Lojza. »Přece písmeno c je hned na začátku
abecedy.«

»A proč to nebereš podle příjmení?« bouřil se Cyril.

»Snad se nebojíš, Cyro?« škádlil ho Jožka.

»Kdo? Já -- a bát se?« rychle se vzpamatoval. »Tož to mne ještě
neznáš!«

»A proč ses tak lekl?« nedal se Jožka.

»Abys chtěl vědět, já jsem se vůbec nelekl. To jsem měl jen takovou
radost, že budu první.«

Lojza položil bidlo, vytáhl z kapsy zápisník a četl:

»Hlídky na den 22. července: Cyril, Fanek, Jožka, Karel, Lojza,
Milan, Mirek.«

»A to vás mám již o pěti vzbudit?« divil se Mirek.

»Ne,« vysvětloval Lojza. »Poslední hlídka uvaří snídani. Teprve potom
vzbudí celý tábor.«

Zatím co se chlapci bavili, díval se Fanek tak upřeně na břeh, že
chvilkami zapomněl odraziti loďku.

»Co tam stále hledíš?« všiml si toho konečně Lojza.

»Ale nic -- to jen tak --« upadl Fanek do rozpaků. Náhle však oživl:
»Počkejte, kluci, zastavit!«

»Proč? Co je?«

»Chci vystoupit.«

»Už toho máš dost? Nevadí, můžeme se vystřídat,« nabízel se Milan a
už se chystal přebrodit s břehu na loď.

»Ale ne -- však počkejte, uvidíte!«

Když zastavili, Fanek vyskočil z loďky a chvilku se rozhlížel.
Pojednou radostně zvolal: »Ano, je to tady!«

A neohlížeje se na překvapené chlapce, zmizel v houštině.

»Co tam asi uviděl?« nechápali.

Nenechal je dlouho čekat. Křoví se rozhrnulo a objevil se zářící
Fanek -- s velkými otepmi slámy!

Chlapci vykulili oči a nevěděli, mají-li se smát nebo nadávat.
Nakonec dělali obojí střídavě, ale Fanek byl spokojen. Když se trochu
uklidnili, ochotně jim vysvětloval:

»Víte, já jsem hned na začátku řekl, že si tu slaměnou boudu
postavím. Ale protože jsem věděl, že byste byli proti tomu, zavezl
jsem si včera večer slámu na trakaři sem.«

»To jsi udělal moc dobře. Nebo nechci vidět, co by dělali kluci, až
by ty otýpky uviděli,« mínil Jožka.

»A stejně nám to může ještě udělat ostudu,« bručel Karel.

»Už toho nechte, kluci,« zakročoval Lojza. »Sláma je zde, tak ji
naložíme a jedeme.«

Chlapci pomohli Fankovi dotáhnout otepi na loď a pak pokračovali v
další cestě. Zatím slunce stoupalo výš a výš a začínalo nemilosrdně
pálit. Chlapci pomalu svlékali šaty a házeli je do loďky.

»Ono se řekne -- zajedeme si tam s lodí. Ale zapotí to!« řekl pomalu
Milan. »A ještě se jí něco natáhneme!«

»No, nic to, kluci,« povzbuzoval je Lojza. »Půl cesty máme za sebou.
A když je tak horko, vykoupejme se!«

Chlapci přijali jeho návrh s nadšením.

Sotva se však svlekli, Jožka zvolal:

»Někdo sem jde!«

»Hajný!« lekl se Cyril.

»Znáte ho někdo?« zeptal se Lojza.

»Já jsem byl jednou s tatínkem pro dřevo a tehdy s námi mluvil nějaký
hajný. Ale byl-li to tento, to už nevím,« řekl Jožka.

»Aby nás tak prohnal,« řekl do stísněného ticha Cyril.

»Nevím proč?« utrhl se na něho nevrle Lojza. »Však jsme nikomu nic
neudělali.«

Ještě nedomluvil, a už se ozvalo mocné hromování hajného:

»Prachmilionští naháči! Kdo vás sem poslal? Kam táhnete ten cirkus na
lodi?«

Chlapci ani nedutali. Ustrašeně se dívali na obrovskou postavu
hajného, na jeho zarostlou tvář, na lesknoucí se pušku a sukovitou
hůl ... hlavně na tu hůl...

»Sakulentští raubíři! Ztratili jste řeč?« zakoulel divoce očima.
»Komu jste sebrali tu loď? A kde jste ukradli ty věci?«

»Kluci, pryč!« zašeptal Cyril. Ale Lojza se už zatím vzpamatoval.

»Pane hajný, my nejsme raubíři,« začal nesměle. »Jdeme tábořit.«

»Prachmilion! Co jsi to řekl? Kam že to jdete?«

»Tábořit!« ozvalo se z několika úst zároveň. »Na Ostrov.«

»A vy prachmilioni! A máte povolení?«

Chlapci na sebe zmateně pohlédli. Něčeho takového se nenadáli.

»Pane hajný,« ozval se zase Lojza a slova se mu drala z úst, jako by
je přiškrcoval, »když my jsme -- my jsme vůbec nevěděli, že -- že
musíme mít k tomu povolení!«

»A to si myslíte, že v mém revíru si může dělat každý, co si smyslí?«
hromoval dále hajný. »Všechny vás dám pozavírat! Všechny!«

»A mohli bychom to povolení dostat?« začal vyjednávat Lojza.

»Prachmilion! Prý dostat! To si musíte zaplatit -- a pořádně
zaplatit!«

»To nevadí,« nabýval sebedůvěry vůdce. »Nějaké peníze máme. Kolik by
to stálo, pane hajný?«

»Hm, tak vy máte peníze! Kde jste je vzali?« pohlédl na ně přísně.

»Vydělali jsme si je,« řekl Lojza hrdě.

»Nevykládej!«

»Opravdu, pane hajný. Sbírali jsme odpadky u nás v Košíkově a v
městě.«

»A co ta loď? Jak k té jste přišli?«

»Vypůjčili jsme si ji od pantáty Hájka.«

»Tož to mi zas nevěšej bulíka na nos! Hájek by vám ji určitě půjčil!«

»Půjčil, opravdu půjčil. Vozili jsme mu za to proutí.«

»A nač si vezete ten kožich a slámu?«

»To si budeme dělat stany.«

»Stany!« zamžoural očima hajný a chlapcům se zazdálo, že okolo jeho
úst to podezřele zacukalo. Rázem oživli.

»Pane hajný, zač by bylo to povolení?« začal s novou odvahou Lojza.

»Hm -- vidím, že boháči nejste, tak vám to udělám trochu laciněji než
jiným.« -- Odkašlal a významně se odmlčel. Chlapci ani nedýchali.
»Tož vzhledem k tomu, že jste z Košíkova a že jste si peníze sehnali
sami, dám vám to povolení -- za tisíc korun.«

Kdyby byl mezi chlapce uhodil blesk, jejich leknutí by nebylo o nic
větší.

»Tož to je konec všemu,« nabíral Cyril.

»Musíme se vrátit,« řekl Milan a v této krátké větě ležel všechen
smutek ze zničených snů.

»Ještě dobře, že jsme se s tím netáhli až na Ostrov,« utěšoval se
Karel.

Jen Lojza zarytě mlčel a zachmuřeně pohlížel na lesknoucí se hladinu.
Je opravdu po všem? Co se naplahočili, nastarali, natěšili -- a tak
rázem má být všemu konec? Ne, bude smlouvat, bude vyjednávat, bude
prosit tak dlouho, až se nějak dohodnou!

Pevně rozhodnut pohlédl na krutého hajného.

Ale -- co to? Kde jsou ty jeho hromy a blesky? Kam se poděly ty
přísně stažené vrásky? A kde se vzal ten dětsky laškovný výraz v
jeho očích a veselý smích? Co to má znamenat?

»Kluci!« vykřikl Lojza, když pochopil, že hajný žertoval. »Jedeme!«

»Jedeme! Jedeme! Jedeme!« zajásali chlapci a začali dělat kotrmelce.

»Mirku, Milane, jedeme!« vykřikl Fanek a začal je boxovat.

»A my jsme se vás tak polekali, pane hajný!« zvolal nadšeně Mirek a
měl sto chutí vrhnouti se mu okolo krku.

»Mne se už jiní polekali! Onehdy jich přede mnou uteklo pět!«

»Opravdu? A byli to kluci nebo dospělí?«

»Dospělí. Ale zajíci,« ušklíbl se.

»A jděte!« zasmál se nadurděně Fanek.

»A to povolení nám opravdu dáte?« zeptal se Jožka, který se stále
ještě nemohl vzpamatovat z náhlého a neočekávaného obratu.

»Dám, dám. Přineste mi ještěrčí brk a já vám je napíši.«

»Ještěrčí brk?« vykulil oči Karel. »Vždyť ještěrka nemá peří.«

»To si už zařiďte, jak chcete. Já ničím jiným nepíši,« říkal zvolna
hajný a šibalsky si potahoval dlouhý plnovous.

»Vy jste hodný, pane hajný,« smál se Lojza. »Tak můžeme tu tábořit,
že?«

»Nu, ovšem! Vždyť jsem chodil s vašimi tatínky do jedné školy! Ty jsi
Chvátalů, viď?« obrátil se na Lojzu.

»Ano. A jak to víte?« žasl Lojza.

Ale hajný se jen usmíval.

»A ty jsi Kružíků, co?« usmál se na Mirka.

»Jsem,« zrudl překvapený hoch.

»A ty jsi Vyoralů,« pohlédl na Milana.

»A jak nás znáte?«

»Tož tak,« usmíval se hajný. »Když jsme chodili do školy, vaši
tatínci vypadali zrovna tak jako vy.«

»Ale oni netábořili, že?« vytrumfl Milan.

»To máš pravdu. Tehdy nebylo takových vymožeností. -- No, když jsme
se tu tak sešli jako staří známí, musíme si o všem povykládat
důkladněji. Tož jak vám to napadlo s tím tábořením?«

Chlapci se ochotně rozvykládali. Když skončili, hajný stáhl tvář do
starostlivých vrásek.

»Je to všechno moc hezké, chlapci, ale s tím Ostrovem jste udělali
chybu. Protože,« naklonil se k nim a ztišil hlas, »na Ostrově
straší.«

»Opravdu?« polekali se.

»Ano. Nechci vás děsit, ale jako dobrý přítel vám to musím říci. Na
Ostrově straší.«

»To já tam nepůjdu,« zavzlykl Cyril.

»Najděme si jiné místo!« navrhoval ustrašeně Karel.

»Opravdu tam straší, pane hajný?« zneklidněl i Lojza.

»Ano, chlapci. Straší tam krtek žížaly.«

»A jděte! Vy jste nám zase dal!« mračil se Mirek, ale ostatní se
bouřlivě smáli.

»A kde budete nakupovat?«

»Ve Žluticích,« řekl pohotově Lojza.

»No, to se trochu proběhnete. A jak s mlékem?«

»Taky ve Žluticích. Nebo ... kdybyste nám je mohli dávat vy, pane
hajný --«

»Proč ne! Máme dvě kozy a mají hořké mléko, tak je u nás stejně nikdo
nepije,« usmíval se do vousů.

»Já kozí nepiji,« bránil se Cyril.

»Já také ne!« křičel Fanek.

»Ale vždyť pan hajný žertuje,« uklidňoval je Lojza, který už začínal
úsměvům hajného rozumět. »Tak my si zítra ráno pro to mléko
přijdeme,« dojednával.

»Dobrá. Ostatně, já se tam za vámi ještě dnes přijdu podívat. Ted už
musím jít. A toho krtka se nepolekejte!« volal vesele.

»Na shledanou, pane hajný!« volali za ním chlapci s rozjásanými
tvářemi.

»Páni, ten nám dal!« ozval se Jožka. »Vypadal jako Krakonoš!«

»A zatím -- takový čtverák!«

»No, dobré je to,« pochvaloval si Lojza. »Ale teď už zas musíme jít.
Vykoupeme se až na Ostrově.«

Chlapci ochotně uchopili provaz, Lojza s Fankem zabrali bidly a loď
se pohnula. Slunce pražilo čím dál víc, s čel jim stékaly krůpěje
potu, ale nikdo toho nedbal.

»Myslím, že budeme brzy u Ostrova,« řekl konečně Lojza.

Měl pravdu. Přicházeli k místům, kde se údolí poněkud rozšiřovalo. I
řečiště tu bylo širší, proto voda tekla pomaleji. Ostrov nemohl býti
daleko.

S novou chutí přidali do kroku.

A za chvíli se rozlehl údolím jejich jásavý pokřik: »Hurá! Hurá!
Hurááááá!«

Ostrov byl před nimi.

»Páni, tady je krásně!« zvolal nadšeně Fanek.«

»A co teď, Lojzo?« zeptal se Cyril.

»Teď? Uvážeme loď ke kolu, najíme se, vykoupeme se, a potom -- do
práce!«

Stříbrné vlnky se mazlivě přilepily na bronzově opálená těla chlapců.
Někteří přeplavali na Ostrov a zpět.

Když se osvěžili koupelí, zašli k blízké lesní studánce a vybalili
jídlo. Chutnalo jim tak, že zapomněli i na řeč.

»Tak, a teď se dáme do práce,« vstal první Lojza. »Já s Fankem
převezu náklad a potom zajedu pro Cyru. Vy ostatní přeplavte,«
rozkazoval. -- Chlapci rychle naházeli na loď své šaty. Lojza s
Fankem odrazili a vyjeli.

»Za nimi!« vykřikl Mirek a vrhl se do vody. Chlapci ho následovali.
Jen Cyril zůstal na břehu.

»Ale naučím se plavat, určitě se naučím,« říkal si odhodlaně. --
Zatím loď zakotvila u Ostrova. Chlapci vyskočili na břeh a jejich
ochotné ruce ji zbavovaly nákladu.

»Tak už si to tu vezměte na starost. Já se vrátím pro toho sirotka,«
usmál se Lojza a odrazil.

»Lojzo, udrží nás?« třásl se Cyril, vstupuje na loď.

»Neboj se! Viděl jsi, kolik zavazadel unesla? Ty nejsi těžší!«

»Vážím šedesát,« přiznával se zkroušeně Cyril.

»Jenom? Vypadáš na víc,« řekl klidně Lojza a ponořil bidla
do vody. Loď vyplula.

»Nějak se to hýbe,« bledl Cyril. »Je tu hluboká?«

»Na utopení stačí. Vidíš, ani dna jsem nedosáhl,« vytahoval Lojza
bidlo z vody.

»To by byla mela, kdyby se loď potopila,« hrozil se Cyril.

»Jaká mela? Dvakrát, třikrát by sis hltl vody a bylo by po tobě. Ale
plovat se tady naučíš, Cyro,« řekl Lojza důrazně.

»Naučím, Lojzo,« sliboval Cyril, vyskakuje na břeh. Sotva se, chudák,
držel na nohou.

Chlapci je už čekali.

»Co teď, Lojzo?« ptali se nedočkavě.

»Postavíme stany. A potom si uděláme ohniště.«

V táboře nastal shon a ruch. Chlapci hbitě rozbalili zavazadla,
připravili si stanová plátna, tyče na kostru a nářadí.

Hledání vhodného místa na nevelikém ostrůvku jim nedalo příliš
mnoho práce. Bylo téměř uprostřed Ostrova.

»Tak, Stepní Vlci, s chutí do toho!«

Rozdělili se na čtyři skupiny podle abecedy. Cyril s Fankem, Karel s
Jožkou, Milan s Mirkem a Lojza sám.

»Ty jsi teď na tom nejhůře, Lojzo,« cítil nespravedlnost Cyril.
»Musíš stavět sám.«

»Jen se o něho nestrachuj,« uklidňoval ho Fanek. »Ten nás strčí
všechny do kapsy. Vždyť je to vůdce!«

»Až nebudu stačit, tak mi pomůžete,« usmíval se Lojza.

»To víš, že pomůžeme,« nabízeli se všichni.

»Fanku,« ťukl se pojednou do čela Cyril. »My jsme to vyvedli!«

»Co?«

»Podívej se, ty máš slámu a já pytlový potah na stan a ještě kožich.
To se k sobě přece nehodí!«

»Jen se neboj, ono se nám to všechno zhodí!«

Zanedlouho byly kostry postaveny. Začali je potahovat.

»Fanku, podívej se, Milanovi a Mirkovi se to nějak nedaří,«
upozorňoval Cyril.

Vtom se ozval ulekaný výkřik Milanův. Všichni se tam ohlédli a
spatřili oba nešťastné stavitele na zemi i se zhrouceným stanem.

»Co se vám stalo?« shlukli se kolem nich.

»Ale --« Milan vstával mrzutě se země, »ten potah je nějaký malý.«

»Třeba jste udělali vysokou kostru.«

»Budete musit potah nadšít.«

»To se ti řekne -- nadšít -- ale jak? Snad nepoletíme do Košíkova pro
pytel?« rozčiloval se Mirek.

»Však nemusíte. My s Cyrilem vám jich dáme, kolik budete chtít,«
dělal kavalíra Fanek.

»A vy?«

»My máme přece slámu!« vytrumfl Cyril.

»Vidíte, na to jsme zapomněli, že jeden potah zbyl. Tož to je
skvělé!«

Všichni se dali do práce s novou chutí. To by bylo, aby se jim stany
nepovedly.

Ani nepozorovali, jak čas rychle utíká. Konečně se rozlehl Ostrovem
jásavý výkřik:

»Hotovo!« Jožka s Karlem se zálibně dívali na hotový stan.

Za chvíli se ohlásili Mirek s Milanem.

»A kde máte deštník?« pátral Lojza.

»To budete koukat,« pronášel s tajuplným úsměvem Milan. »Pojďte do
stanu!«

Nahrnuli se dovnitř.

»Podívejte se nahoru!« vyzval je Milan. »Vidíte tam něco zvláštního?«

»Nic!«

»A teď?« Milan vytáhl smotaný hadr -- byla to stará vesta -- a ve
stropě se objevil úzký otvor.

»A co s tím?« nechápali.

»Tím otvorem se bude vystrkovat deštník při dešti. Je tak veliký, že
přikryje skoro celý stan.«

»A když nebude pršet?«

»Když nebude pršet, ucpeme otvor vestou.«

»A co v noci?« vyzvídal Fanek.

»To bude v otvoru hadr, aby do stanu nefoukalo.«

»A začne-li pršet?«

»Však nás hlídka upozorní!«

»To by se mi chtělo, nechat se budit při každém dešti!« ohrnoval rty
Cyril.

»Copak myslíš, že každý je takový pecivál jako ty?« vyhrkl Mirek
uraženě.

»Hleďte, kluci,« řekl Fanek, když byli se stanem hotovi, »stále jste
měli strach, že vám budu dělat se svou boudou ostudu. Řekněte sami,
je možné, aby někdo s břehu rozeznal náš stan od okolního křoví?«

»Tož to se vám opravdu povedlo,« řekl uznale Lojza. »Tak zamaskovat
stan -- to jsem ještě neviděl!«

Fanek s Cyrilem nalámali totiž vrbových větví a všechnu slámu
přikryli tak, že se stan podobal houštině.

Když byly všechny stany hotovy, postavili se před ně a zbožně
vydechli.

»To je krása!«

Chvíli tak stáli celí okouzleni vlastním dílem a potom se rozběhli po
Ostrově, shánějíce mech, suchou trávu a listí na vystlání stanů.
Jožka si utrhl několik borových větviček a nastrkal je do polátaných
stanových dílců.

»Hned to vypadá jinak,« řekl Mirek a rychle si také nalámal větviček.

Milan natrhal kytici květin a připevnil ji nad vchod do stanu. I
ostatní chlapci se pustili do krášlení a za chvíli vypadaly stany
jako květinové domečky z pohádky. Díry a pestrobarevné slátaniny
zmizely ve svěží zeleni.

Fanek s Cyrilem se zatím o něčem radili ve stanu. Po chvíli se
objevil Cyril s kožichem a zamířil k Lojzovi.

»Co je?« pohlédl na něho Lojza.

»No víš, Lojzo, na tvém stanu by se můj kožich docela jinak vyjímal,«
říkal Cyril v náhlých rozpacích.

»Ale, Cyro, jak bych k tomu přišel?« bránil se Lojza.

»Jsi náš vůdce. Všechno nám tak pěkně děláš. Tož ať máš něco
hezčího,« rděl se Cyril.

»Ať žije Cyril! Ať žije Lojza!« zahlaholili chlapci.

»Já si jej tedy vezmu, Cyro,« řekl Lojza dojatě a přehodil kožich
přes svůj stan.

»Báječné! Budeš jako starý zálesák,« rozplýval se Milan.

»A až tu bude stát stožár!« usmál se Lojza.

»Stožár?« divili se. »A nač?«

»Však uvidíte,« odpovídal Lojza s tajuplným úsměvem. »Hned jej
udělám: A vy zatím můžete připravit ohniště.«

Chlapci se dali do práce a přitom šilhali po Lojzovi, který osekával
dlouhou rovnou větev. Potom na ni cosi připevňoval. Před svým stanem
vykopal jamku a do ní zabodl stožár. Nakonec zmizel ve stanu.

»Co to asi bude?« nemohl se dočkat Karel.

Ale vtom se už objevil Lojza s malým balíčkem. Postavil se tak, aby
chlapci neviděli, co dělá. Chvíli cosi kutil. Pojednou odstoupil,
zatáhl za motouz a k vrcholu stožáru se zvolna šinula vlajka.

»Ach, ta je krásná!« vykřikli překvapeně chlapci.

Na jedné straně byla vyšita vlčí hlava a na druhé nápis »Osada
Stepních Vlků«.

»Kdo ti ji vyšil, Lojzo?« nemohl se vzpamatovat Fanek.

»Naše Hedvika,« řekl pyšně Lojza. Měl radost, že hoši byli opravdu
překvapeni.

»Však to jí muselo dát práce!« oceňoval Jožka.

»A jak ti to tak napadlo?« divili se.

»No, víte, každý tábor má mít nějakou vlajku. Řekl jsem to Hedvice a
ona už to vymyslila sama.«

»Páni, mně se to všechno tak líbí, že bych tu chtěl zůstat celé
léto,« pronášel nadšeně Jožka.

Zatím se stíny stromů prodloužily a slunce se klonilo k západu.
Blížil se večer.

»A pan hajný na nás zapomněl,« vzpomněl si pojednou Fanek.

»Ó, ne! Tamhle už přichází!« zvolal Milan. »A kdo to s ním jde?
Nějaké děvče!«

Vtom už zahlaholil známý hromový hlas:

»Tož co, prachmilionští skauti, už jsou stany hotovy?«

»Ano, pane hajný! Však pojďte se sem podívat!« zvali radostně
chlapci.

»Ano, podívat! Ale jak?« ukazoval na řeku.

»My vás převezeme!« zavolal Lojza a už běžel k řece a odvazoval loď.

»A ty prachmilione jeden! Až budeme uprostřed, tak mne vysypeš do
Rosavy, abyste nemuseli platit tisíc korun, co?«

»Snad byste se nebál, pane hajný?« odpovídal Lojza se smíchem a
rychle se blížil k protějšímu břehu.

»Tak co, mám -- či nemám?« tvářil se na oko nerozhodně hajný. »Co
tomu říkáš, Slávko?«

Slávka, jeho jedenáctiletá dcerka, se zvonivě zasmála.

»Máš, tati. Ale já také!« dodala rozhodně.

»Slávko, drž se!« napomínal ji hajný, když loďka odrazila.

»Já se nebojím!« odpovídala se smíchem.

»Já vím. O tebe mně také nejde, ale o to mléko! Co by chlapci ráno
snídali!«

»Vy nám vezete mléko?« Lojza si teprve teď všiml veliké konve. »Tož
to jste moc hodní!«

I chlapci na břehu se zaradovali, neboť najednou si uvědomili, že
mají hlad k nevydržení. Jak by také ne! Vždyť od okamžiku, kdy přišli
k Ostrovu, neměli v ústech!

Vrhli se na mléko jako opravdoví vlci. Než je konev obešla, byla
prázdná.

»To jsme to vyvedli!« lekl se Lojza. »Vždyť to bylo k snídaní!«

»A to nic! Já vám ráno mléko přinesu,« nabízela se Slávka.

Hajný se jen usmíval.

»Nějak vám vytrávilo při té robotě. Ale máte to tu opravdu hezké,«
obcházel stany.

»A jak se vám tam leží?« zeptala se Slávka, a už byla v Milanově
stanu. »Tati, vlez sem taky!« zvala otce.

»Pro mne je to trochu malé,« smál se hajný. »Tož co, jaké je to tam?«

»Dobré. Ale já bych si sem přinesla duchnu a peřinu.«

Chlapci se dali do smíchu.

»A co ten ještěrčí brk? Už jej máš?« obrátil se najednou hajný s
přísnou tváří ke Karlovi.

»Ještě ne. Ale až jej najdu, tak vám jej určitě přinesu,« smál se
Karel.

»To se už těším,« ušklíbl se hajný. »No a my, Slávko, půjdeme. A ...
co jsem to chtěl ... kdyby vám tu bylo v noci zima, přijďte si k nám
ráno pro slámu. Bylo by to přece jen na vystlání lepší.«

»Děkujeme vám, pane hajný. A dobrou noc!«

»Spěte dobře! A nezapomeňte, že tu straší,« dodával šibalsky.

»Krtek žížaly!« dokončovali se smíchem.

Lojza je zase převezl a zastavil se i u studánky pro vodu. Chlapci
zatím dodělávali ohniště.

»To mléko mi připomnělo, že mám hlad,« sahal si Cyril na žaludek.

»Já už sotva stojím na nohou,« přiznával se Jožka.

»Tak se dáme do jídla,« rozhodl Lojza.

Hned se pustili do kuchaření. Karel rozdělal oheň, Milan postavil na
čaj. Než snědli krajíce chleba a kusy slanin, voda vřela, až poklice
odskakovala.

»Páni, to je rychlost,« liboval si Fanek. »Co se doma člověk nastojí
u sporáku,« dodával s rozšafností staré hospodyně.

»To se mi sbíhají sliny!« olizoval se Mirek.

»Tak si doneste hrnky a k jídlu!« vybízel Lojza. »A přilož trochu,
Jožko!«

Jožka vhodil do ohně náruč chrastí. Plameny vysoko vyšlehly a
prozářily rostoucí šero. Hrníčky zazvonily.

»Dobrý čaj!« chválil Fanek. »Ani naše maminka takový neuvaří.«

Seděli u ohně až do deseti hodin. Vzpomínali na rodiče a známé,
vzpomněli i na ty kamarády, kteří odjeli někam na prázdniny. Ale dnes
po prvé myslili na ně bez závisti. Ať se mají jakkoli, nemohou se
míti lépe než oni -- Stepní Vlci.

»Tak půjdeme spat,« končil besedu Lojza a vstal.

»Však už se mi začínají zavírat oči,« přiznal se Fanek.

»Mně také,« řekl tiše a jaksi ustrašeně Cyril.

»Jen zvesela, Cyro!« poklepal mu na rameno Lojza. »Hezky obcházej
stany a žádné strachy. Kdybys něco slyšel, křikni a my budeme hned u
tebe.«

»Vždyť já se nebojím,« řekl nesměle Cyril.

»Já vím,« usmál se Lojza a pokračoval: »Za hodinu vzbuď Fanka. Ten
vzbudí Jožku a tak to půjde až do rána. A ty, Mirku, nezapomeň na
snídaní!«

»Buď bez starosti, šerife,« řekl Mirek s důstojnou vážností.




VIII


»Vstávej, Mirku!« zalomcoval Milan tvrdě spícím kamarádem.

»Nech mne!« ohnal se rukou Mirek, aniž otevřel oči.

»Vstávej! Máš hlídku!« zatřásl jím Milan po druhé.

Mirek v mžiku otevřel oči a posadil se.

»Už jsou čtyři?« podivil se. »A co kluci?«

»Všechno spí. Tak už běž! A nechej nás spát aspoň do deseti,« řekl
Milan, svalil se do místečka vyhřátého Mirkem a už zavíral oči.

Mirek se oblekl a vyšel ze stanu. Ach, to se to dýchalo v čistém
ranním vzduchu!

Východ se rděl ranními červánky, ptáci vesele prozpěvovali. A za
chvíli se vyhoupla rudá koule nad lesy a naplnila zlatem drobné kapky
rosy.

Mirek obešel stany a nahlédl dovnitř. Všechno spalo. Cyril
oddychoval, jako by řezal dříví. Fanek se usmíval ze spánku. To se mu
jistě něco hezkého zdálo. I Milan už spal jako dudek.

Když zjistil, že je všechno v pořádku, rozběhl se k řece a ošplíchl
se studenou vodou.

Potom si vzpomněl, že má připraviti snídani. Potichu vešel do stanu a
chvíli se přehraboval v batohu. Vytáhl zmuchlaný lístek a četl, co si
doma napsal:

»Do hrnce nalej tři litry vody. (To jsou ty dva bílé hrnky.) Hned tam
dej tři kolečka cikorky. Přikryj to pokličkou a nechej vařit. Potom
si umel na mlýnku tři hrstky sladové kávy. Šedesátkrát zatočit. Až
začne vřít, tak to tam vsyp. Chvíli nechej povřít a potom odstav.«

Spokojeně se usmál. Dobře, že si to napsal!

Vzal konev a rozběhl se k řece. Přeplavil se na lodi na druhý břeh a
zašel ke studánce pro vodu. S chutí se pustil do kuchaření. Netrvalo
to dlouho a voda vřela klokotem.

»Tož teď rychle kávu!« pobízel se hlasitě.

Věděl, že má šedesátkrát zatočit, ale pro jistotu se ještě podíval do
předpisu. »Íha!« chytl se za hlavu. »Vždyť jsem tam nedal cikorku!«

Chvíli stál bezradně. Co teď? Začít znovu? Potom vhodil bez
rozmýšlení tři kolečka do vařící vody. »Ono to bude i tak dobré,«
uklidňoval se. »To si jenom ty kuchařky vždycky něco vymýšlejí.«
Sotva měl kávu odstavenu -- div si při tom ruce neopařil -- ozvalo se
od řeky:

»Hahou! Hahou!« Mirek se napřímil a pohlédl po hlase.

Na druhém břehu stála Slávka s konví a mávala na něho.

»Hahou!« odpovídal vesele, popadl konev a plavil se na druhý břeh.

»A kde jsou ostatní?« vyptávala se Slávka.

»Spí. Já mám hlídku.«

»I v noci jste hlídali?«

»To se ví!«

»Mně by se táboření také líbilo. Ale jen ve dne.«

»No ovšem! Děvče! Kdepak s děvčaty do tábora!« mávl povýšeně rukou.
»Mléko máte zase tak dobré jako včera?« nahnul konev k ústům a dlouze
se napil. »Skvělé! To bude kafíčko!« olizoval se.

»A kdo vám navaří?«

»Já sám. Černá už je uvařena. Cítíš? Voní až sem. Tak sbohem! A zítra
přines zase!«

»Přinesu,« řekla Slávka a hleděla za veslujícím Mirkem.

Než si připravil hrnky, lžíci, naběračku a cukr, už mléko utíkalo.
Šťastně je dostal s ohně, ale trochu si při tom popálil prsty.

»Panečku, není to jenom tak,« vyskakoval na jedné noze s prsty v
ústech. »Člověk se zahřeje, než to jídlo uvaří!«

Když mu trochu otrnulo, nalil černou kávu do mléka, nasypal tam cukru
a ochutnal.

»Pane, ale utrefil jsem to! Je sladká jako med,« liboval si a chutnal
znovu a znovu. Potom pohlédl na hodinky. Bylo čtvrt na sedm.

»No ne, člověk by nevěřil,« podivil se, jak ten čas uběhl.

Rychle zanesl hrnec s kávou před vůdcův stan. Vedle hrnce položil
bílou plachetku a na ni postavil sedm hrnečků a bochník chleba. Potom
si stoupl a zálibně si prohlížel své dílo.

»Báječné!« říkal si spokojeně a rozběhl se ke stanu. Tam měl schováno
další překvapení. Z batohu vytáhl roh. Vypůjčil si jej od pasáka
Trefilíka a za týden se naň naučil jakž takž troubit.

Potichoučku vylezl ze stanu a rozběhl se k druhému konci Ostrova.
Skrčil se za keř a zlehoučka zafoukal. Šlo to. A jak krásně se to
neslo. Všecek vzrušen radostným očekáváním se vrátil. Stoupl si před
vůdcův stan, rozkročil se a ze všech sil zatroubil. Z rohu se vydral
tak strašný zvuk, že se sám vylekal. Ale měl úspěch!

Jako na povel se rozhrnula pytlovina stanů a šest ježatých kluků
polekaně zvolalo:

»Co to bylo?«

»Budíček!« řekl pyšně Mirek, celý zrůžovělý nečekaným účinkem.

»My jsme myslili, že to bučí kráva. Kde jsi to vzal?« hrnuli se k
němu.

»Od pantáty Trefilíka. Já vám zatroubím ještě, chcete?« a nečekaje na
souhlas, spustil, div skály nepukaly.

»A už je káva! No tohle!« zaradoval se Cyril. Teprve teď si hoši
všimli prostřeného »stolu« a překvapením docela oněměli. Jen Cyril
honem sedal k hrnci.

»Počkat!« zarazil ho Lojza. »Nejdříve se vykoupat, potom se
proběhnout a teprve k snídaní!«

Ještě nikdy nebyli hoši tak rychle vykoupáni! Snad to netrvalo ani
pět minut, a už seděli, okolo hrnce, nabírali si do hrnků, krájeli si
chléb a povídali a povídali! -- A sotva po snídaní umyli hrnky a
uklidili stany, hned se pustili do vaření oběda.

Měli na programu zasmaženou polévku se zemáky a nudle s mákem.
Hlavním kuchařem byl Jožka, ostatní mu pomáhali.

»Tož co nejdříve, Jožko?«

»Za prvé -- dost vody, a za druhé -- kopec dříví,« řekl Jožka
rozšafně a s vážnou tváří se zahloubal do čtení svého kuchařského
předpisu.

Ostatní chlapci se převezli na břeh a zanedlouho měl Jožka vše, co si
přál.

A už udílel rozkazy: »Karel oškrabe mrkev a cibuli, Cyril petržel.
Fanek s Mirkem připraví zemáky. Milan bude topit. A já dám do vody
jíšku a sůl.«

Chlapci se hned pustili do práce.

»A co já?« ozval se Lojza.

»Ty? Ty budeš dohlížet, aby to všechno klapalo.«

»A obvazovat spálené a pořezané prsty,« smál se Fanek.

»S tím počkat! To mám na starosti já,« hlásil se Mirek.

»Kdož ví, umíš-li to,« škádlil ho Jožka.

»Íha! Už nevidím na oči,« slzel za chvilku Karel nad cibulí.

»Ukaž! Pomohu ti,« nabízel se Lojza. Sotva však několikrát zakrojil,
už slzel taky. »Nešlo by to bez cibule?« vyjednával.

»Kdepak! V předpisu je cibule, tak se tam musí dát,« trval na
přesnosti Jožka.

Konečně byla zelenina připravena. Vhodili ji i se zemáky do vody.

Za chvíli se poklička nadzdvihla a polévka se zlověstným sykotem
začala utíkat z hrnce.

»Polévka! Naše polévka!« chytal se Jožka bezradně za hlavu.

»Co teď? Co s tím?« pobíhali zmateně okolo syčícího ohniště.

»Musíme to odstavit!« napadlo Jožkovi.

»Prosím tě! Jak? Vždyť bychom se spálili!« naříkali jeden přes
druhého.

Lojza stál také chvíli bezradně. Potom však uchopil tyč a rozhrabal
oheň v ohništi. Poklička se hned utišila a polévka přestala utíkat.

»Byl moc silný oheň, Milane. Musíš topit opatrněji,« řekl uklidněně.

»Vidíte! A když jsem vám jednou na pastvišti říkal, že při kuchaření
je hlavní oheň, tak jste se mi smáli,« připomínal Karel.

Poslední jeho slovo zaniklo v novém sykotu. Tentokrát to bylo horší
než po prvé. Když se sykot utišil, bylo polévky dobře o čtvrtinu
méně.

»To se moc nenajíme,« nahlížel Cyril do hrnce.

»To nic. Přilejeme vody,« uklidnil ho Jožka.

»Přilej jí tam víc. Ona za chvíli stejně vyteče,« radil Karel.

Jožka ochotně poslechl. Dolil hrnec až po okraj. Sotva však přišla
polévka do varu, už toho litoval. Poklice skákala, polévka utíkala,
oheň syčel a chlapci bezradně obskakovali.

»Musíme zase přilít. Vždyť bychom neměli ani po půl hrnku a já mám
hlad na dva,« ozýval se Cyril.

»A vůbec -- není to už? Já myslím, že se to nemusí tak dlouho vařit,«
mínil Fanek.

»Mám tu napsáno, že půl hodiny,« poučoval ho Jožka.

»A my nad tím stojíme nejmíň hodinu.«

»Nu ano! Ale počítej si, jak dlouho to po každé trvalo, než začala
znovu vřít.«

»Uděláme to tak,« zasahoval Lojza. »Přilejeme tam ještě trochu vody,
a až začne vřít, pěkně oheň rozhrabeme, polévku odstavíme a sníme.«

»A co ty nudle?«

»Ty se uvaří, než sníme polévku. Maminka mi to tak říkala,« ozval se
jaksi sklesle Jožka. Oh, s maminkou se to vařilo docela jinak!
Všechno bylo tak jednoduché a prosté, a tady --?

Nalili vody do hrnce a mlčky čekali na novou vzpouru pokličky.
Konečně! Rozhrabali oheň, polévku odstavili a už byli u hrnce se
lžícemi a zvědavě chutnali.

»Ta je nějaká řídká,« ozval se Cyril. »Kdyby v ní nebyly ty zemáky
--«

»A kdyby nebyla slaná --«

»Ani bychom nevěděli, že je to polévka,« dokončoval Mirek. »Té vody
jsme asi přilili mnoho.«

»Jíška utekla a voda zůstala, ale jíst se to dá,« řekl příkře Jožka,
kterého mrzel neúspěch.

»To se ví, že dá,« uklidňoval ho Lojza.

Nalili si polévky do hrnků, a když ji snědli, pustili se s novou
chutí do vaření nudlí. Ach, to byl teprve kříž! Utíkaly ještě víc než
polévka a pro pána, jak je dostat z hrnce? A jak je prolít studenou
vodou? -- Museli pomáhat všichni. A ještě se při tom zahřáli až až.

»Konečně!« oddychli si, když před nimi stály vrchovaté hrnky s
nudlemi. »Ale nadělali jsme se!«

»Zato jsou! Máslo s nich jen kape! A jak jsou sladké!« libovali si.

»A co po obědě?« zeptali se, když spolkli poslední nudli.

»Lehnout a spát!« usmál se Lojza a první se natáhl do trávy.

»Ať žije šerif!« rozjásali se Stepní Vlci, buchli sebou na zem a za
chvíli celá osada spala. Jen Jožka sklízel nádobí a hlídal tábor.

Po třetí hodině chlapce vzbudil. Lojza si vzal na starost Cyrila, že
ho naučí plovat. Uvázal si ho na provaz a spustil do vody. -- Cyril
mrskal rukama i nohama, statečně polykal vodu -- až Lojza řekl: »Dost
-- trochu té vody si nech taky na zítřek.« Cyril vylezl z vody s
nadšením: »No, na něco je plování také dobré. Teď nemusím aspoň
čtrnáct dní pít.« -- Ostatní hoši se vykoupali, přeplovali na druhou
stranu a rozběhli se po lese.

Všude bylo malin, až se srdce smálo. Sem tam našli i nějaký hříbek.
Všechno bude dobré v táboře!

Fanek s Mirkem se odloučili od ostatních a sbírali do jednoho hrnku.
Ve své sběratelské horlivosti si ani nepovšimli, kam jdou. Pojednou
Mirek překvapeně zvolal:

»Fanku -- Kozel!«

Před nimi stála osamocená skála, ohromný vysoký balvan, který jako by
vyrůstal ze země. Pro zvláštní tvar říkalo se mu v okolí Kozel.«

»Vylezme si nahoru!« navrhl Fanek.

»Dej mi s tím pokoj!« odmítal Mirek. »To by mě naši pěkně přivítali s
polámanýma nohama!«

»Co máš strach, pojď!« lákal dále Fanek. A aby dodal Mirkovi větší
chuti, začal šplhat první.

»Fanku, sletíš dolů!« varoval ho Mirek.

Bylo k tomu třeba opravdu odvahy, chtěl-li se někdo vyšplhat na
Kozla. Skála byla příkrá, téměř kolmá. Šplhání bylo usnadněno jen
množstvím děr a trhlin. Pod samým vrcholem byla obrovská díra, k níž
prý se nevyšplhal dosud nikdo.

Fanek byl už ve výši aspoň čtyř metrů. Chvilkami se podíval dolů a
zval Mirka nahoru.

»Vsaďme se, že vyšplhám až k díře!« zavolal.

»Fanku, nedělej hlouposti! Vrať se!«

»To budou kluci --«

Nedopověděl. Noha, na níž chtěl spočinout celou vahou těla, mu
uklouzla. S výkřikem se řítil dolů. Mirek k němu polekaně přiskočil.
Fanek ležel naznak. Oči měl široce rozevřeny a z prsou se mu draly
těžké stony.

»Fanku, stalo se ti něco?« ptal se Mirek úzkostně. Ale Fanek
neodpovídal. Vyrážel ze sebe temné zvuky. Teprve po chvíli řekl s
námahou:

»Myslím, že -- se ve mně -- jen zatajil -- dech --«

»A jinak sis neublížil?«

»Trochu -- mne bolí -- v zádech.«

»Ukaž! Podívám se!« Pomohl Fankovi sednout.

»Člověče, vždyť máš záda úplně zakrvácená!« lekl se. »Můžeš už
dýchat?«

»Tak se mi zdá, že už je to lepší.«

»Hýbej rukama! Udělej předklon! Záklon!« Fanek poslouchal jako stroj.

»Bolí tě při tom něco uvnitř?«

»Nebolí.«

»To máš ještě štěstí! Bude to jen odřenina.«

Mirek měl pojednou téměř radost, že může vyplnit své poslání v
táboře. Chlapci mu svěřili zdravotnickou péči -- i malou lékárničku
si pořídili -- ale dosud se nenaskytla příležitost k samaritánskému
zákroku. Lojza se sice trochu sekl, když stavěl stan, ale kdepak
na Lojzu s obvazem a tinkturou! Ale Fanek -- ten mu neuteče! A to
budou kluci koukat, jak se v tom vyzná!

»Tak, Fanku, můžeš už jít? Pojďme rychle do tábora,« řekl nedočkavě.
»Musím ti záda vyčistit a natřít jodovou tinkturou.«

»Mirečku,« lekal se Fanek. »A nešlo by to jen vodou?«

»To ne. Kdož ví, jaká nečistota se ti tam dostala!«

Zvolna se vraceli k Ostrovu. Fanek trochu pokulhával.

»Věříš, že mi bylo všelijak, když jsem padal dolů?« pokoušel se o
mírný úsměv.

»To bych řekl! Představ si, kdybys tak narazil na nějaký kámen! To by
byl pohřeb!«

»Už tam jakživ nepolezu,« umiňoval si Fanek.

Pomalu došli k řece.

»Počkej zde,« řekl Mirek. »Zajedu pro loď a převezu tě.«

Fanek neodporoval. Záda ho tak bolela, že se neodvážil plovat.

Ostatní chlapci byli již v táboře. S účastí prohlíželi Fankova
poraněná záda. Mirek obřadně otevřel lékárničku. Tvářil se při tom
nesmírně důležitě.

»Teď to bude trochu štípat,« řekl zkušeně. »Ale nic si z toho
nedělej.«

Fanek myslil, že bolestí vyletí z kůže. Zaťal však zuby, sevřel pěsti
a nevydal ani hlásku.

»Jsi statečný, Fanku,« řekl uznale Lojza.

»Mně jednou natřela maminka jenom palec a řval jsem při tom jako
tur,« vzpomínal Karel.

»A víte co, kluci? Dnes odpustíme Fankovi hlídku. Kdo jste při tom?«
zeptal se Lojza.

»Já! Já! Já!« volali všichni.

»Tož to zase ne,« bránil se Fanek. »Snad nebudeme dělat křik pro
takovou maličkost!«

Ať ho chlapci přemlouvali sebevíc, nepovolil. Hlídat bude a bude. To
by byl pěkný Stepní Vlk, aby utíkal od své povinnosti!

»Tak tedy dobrá,« svolil konečně Lojza. »Když chceš tak mermomocí
hlídat, tož hlídej. Však stejně jsi dnes na řadě první, takže potom
už nemusíš vstávat.«

Fanek chvíli poseděl s chlapci, pak se skrčil do stanu. Záda
nesnesitelně bolela.

»Fanku, nebuď umíněný, lehni si a spi,« přišel za ním Lojza, jemuž
bylo kamaráda velmi líto.

»To nic, Lojzo,« řekl statečně Fanek. »Odbudu si hlídku a pak se
vyspím dost.«

Večer chodil Fanek mezi stany a neklidně uvažoval o dnešní noci. Jak
si lehne, aby rány nebolely? Je zvyklý spávat na pravém boku. Ale
právě na pravém boku má velkou odřeninu. A levý taky bolí. Musí ležet
na břiše. Ale vydrží to celou noc? Což aby to zkusil?

Po špičkách vešel do stanu a opatrně vytáhl svou přikrývku.
Rozprostřel ji venku na trávník a lehl si na břicho. Vždyť ono to
není tak zlé -- zaradoval se. Ovšem doma -- doma by to bylo nejlepší.
To by mu maminka dala s obou stran peřiny, aby ho nic netlačilo.

Ale ne, je přece lépe, že není doma. Vždyť jaká by to byla hrůza,
kdyby ho maminka uviděla s tak dořízenými zády! Myslila by, že se
zbořil svět. Co by to bylo nářku a výčitek! A tady? Rána se
prohlídne, vyčistí, namaže a dále se o tom nemluví. Však maminka se
bude divit, až jí poví, jak se držel! I o ostatních chlapcích bude
vykládat.

Již v duchu vidí, jak to bude vypadat. Přijde domů asi k večeru. Bude
jistě řádně vyhladovělý. Maminka spráskne ruce: Chlapče, vždyť jsi
opálený jako cikán! -- Tatínek se jen pousměje a poplácá ho po
zádech. A malá sestra a bratr budou hořet zvědavostí, jak se měl v
táboře. Zasedne si ke stolu, maminka připraví večeři a on se
rozvykládá. Hodina bude míjet za hodinou, a on bude mít stále plno
řečí. Teprve když se přiblíží desátá, pohlédne na hodiny a řekne: No,
nic se nedá dělat! Večerka -- spat! -- Děcka se dají do smíchu a
maminka s tatínkem si asi řeknou: Kdo by to byl do něho řekl! To
táboření je přece jen dobrá věc! -- Potom si lehne do peřin. Jistě
brzy usne. A bude spát. Tak tvrdě a bezstarostně spát -- --

A Fanek tvrdě usnul.

Celý Ostrov spal. Ani tráva se nepohnula, ani ptáček se neozval. Bylo
ticho -- hluboké noční ticho. Blížila se půlnoc a Fanek stále spal.

A najednou -- slyš! Šustot! A prásk! Prásk! Probuzený ptáček polekaně
zapípl. Snad chtěl vzbudit ohrožený tábor. Ale Stepní Vlci spali a
nevěděli nic o nebezpečí, které se blížilo.

Chvíli bylo ticho.

A pak se najednou ozvaly kroky. Tiché, plíživé lidské kroky!

Tři postavy se vynořily ze tmy. Zastavily se nedaleko stanů a opatrně
se rozhlédly.

»Slyšíš něco?« zeptala se jedna postava šeptem.

»Nic se ani nehne,« odpověděla druhá.

»Oni si myslí, že nemusí mít hlídky, když jsou obklopeni se všech
stran vodou.«

»Tak jdeme. Ale pozor!«

Opatrně se doplazily ke stanům. Spokojené oddychování Stepních Vlků
je uklidnilo.

»Do práce!« zavelel jeden.

»Nejdříve saze!«

Jeden z příchozích sáhl za pás. Vytáhl krabičku a hadříky.

»Natírejte opatrně, ať se nevzbudí! Já zatím budu dávat pozor!«
zazněl tichý hlas.

»Ti budou koukat!« zasmál se druhý.

»Ticho!«

Pracovali mlčky. Za okamžik byli Stepní Vlci počerněni k nepoznání.

»Tak -- a teď stany!«

Rup! Rup!

Kolíky byly rychle vytaženy a stany, krásně nazdobené stany Stepních
Vlků se pomalu složily na tvrdé spící hochy. Jen Fankova a Cyrilova
bouda, podobající se houštině, ušla pozornosti vetřelců.

»Teď rychle pryč!«

»Sem dáme ještě lístek, řekl největší z útočníků a zabodl do kmene
bílý lístek.

»Ale tak se mi zdá, že je jich nějak málo,« ozval se druhý noční
návštěvník.

»Kolik jsi jich natřel?«

»Dva.«

»Já také jen dva.«

»To je opravdu divné.«

»Třeba se pohádali a někteří se vrátili domů!«

»Tiše!« zašeptala třetí postava. »Tady jeden leží!«

»Hlídka? Tak přece jen mají hlídky!« zastavili se nad spícím.

»To je pěkný hlídač! Musíme ho také natřít, aby měl vzpomínku na svou
hlídku.«

»Ale jak? Leží na břiše!«

»Který je to?« sklonili se až k zemi, ale vtom se Fanek pohnul a
zasténal. Útočníci se přikrčili k zemi a ani nedýchali.

»Očerněte mu trochu čelo a krk a zmizíme!« zavelel první, když se
Fanek uklidnil.

»A teď pryč!«




IX


První se probudil Cyril. Sotva vystrčil hlavu z boudy, vytřeštil
oči a zmateně se rozhlédl kolem. Viděl pobořené stany, začerněné
tváře kamarádů a nevěděl, sní-li nebo bdí. Protřel si oči a rozhlédl
se znovu. Ne, neklame se!

»Lojzo!« vykřikl.

»Co je?« zeptal se ospale Lojza, neotvíraje očí.

»Lojzo! Kluci! Vstávejte!« volal rozčileně Cyril.

»Nezlob a spi!« bručel Milan.

»Lojzo! Vstaň! Někdo nám zničil stany!«

To pomohlo. Chlapci se hbitě vymotávali ze zřícených stanů. S úžasem
pohlíželi na dílo zkázy.

»Co to má znamenat? Kdo to udělal? -- A kdy?« volali jeden přes
druhého.

»Já nevím nic. Teď jsem se probudil. A už to tak bylo,« vysvětloval
Cyril.

»Ty, Cyro,« přistoupil Mirek těsně k němu, »jestli jsi to udělal ty,
tak se netěš!«

»Pravdaže to udělal on! Copak nevidíte, že jejich stan stojí?« útočil
Karel.

»Jak ti to může napadnout? Udělal bys to ty?« ohrazoval se Cyril.

»Někdo to musel udělat,« řekl Milan.

»Co si to o mně myslíte, kluci?« nabíral Cyril. »Teď jsem se
probudil. Povídám vám to. A už to bylo!«

»Hned se dovíme, kdo to byl,« řekl tvrdě Lojza. »Kdo měl poslední
hlídku?« pohlédl přísně na chlapce.

»Já jsem dnes vůbec nehlídal,« hlásil se Karel.

»Já také ne.« -- »Ani já!« divili se hoši.

»Tak kdo dnes hlídal?« vybuchl rozčileně Lojza.

Nikdo ...

»Tož to přestává všechno! Kdo měl první hlídku?«

»Fanek,« řekl Jožka.

»Fanku!« začal Lojza, ale náhle se polekaně rozhlédl. »Kde je Fanek?«
vykřikl.

Hleděli jeden na druhého celí dostrašení a zmatení.

»Není tu,« zašeptal Karel.

»Ztratil se,« řekl mrtvě Cyril.

Nastalo mrazivé ticho. Chlapci se roztřásli rozčilením a očekáváním
něčeho hrozného. První se vzpamatoval Lojza.

»Musíme prohledat Ostrov. Třeba najdeme stopy po nějakém zápase!«

Sotva se rozběhli, Cyril vykřikl: »Tady leží!«

»Není mrtvý?« -- »Žije?«

Obstoupili nešťastného hlídače. Pravděpodobně ještě snil o rodičích
a sourozencích, o plném stole a hebkých peřinách, neboť vůbec
neslyšel, co se děje kolem něho.

»Kdepak mrtvý!« zvolal ulehčeně Mirek. »Vždyť chrápe, jako by řezal
pilou! -- Ten to ale provedl!«

»A my bychom podezřívali Cyrila!«

»Ale -- že by se mu chtělo dělat něco takového -- s odřenými zády?« --
zapochyboval Milan.

»Fanku!« zatřásl jím Lojza. Fanek se ohnal rukou, jako by odháněl
dotěrnou mouchu, ale očí neotevřel. Chlapci se dali do smíchu.

»Panečku! Ten má spánek!«

»Ale -- on je také začerněný!« znovu se polekal Milan.

»To si udělal sám, abychom ho hned nepodezřívali, chytrák,« zlobil se
Karel.

»Ale dáme mu to!« řekl Jožka a zatřásl jím, co měl sil.

»Co je? Co je?« posadil se Fanek a protíral si oči.

»Středa,« vyhrkl nakvašeně Mirek. »Cos to provedl?«

»Já? Co? A jak to vypadáte?« dal se do smíchu.

»Jsme černí, to je toho! Však ty taky!«

»Já? A kdo nás počernil?«

»Ty nevíš? Ty chceš ještě zapírat?« zlobil se Karel doopravdy.

»No ne, kluci, co po mně chcete?« žasl Fanek.

»Tož hezky po pořádku,« vložil se do věci Lojza. »Tys měl první
hlídku, že?«

»Měl,« řekl zkroušené Fanek a celý se zapálil.

»Měl jsi vzbudit Jožku. Proč jsi to neudělal?«

»Kluci, nezlobte se, já ani nevím, jak jsem tak usnul,« omlouval se.

»Hm, však pro to se nezlobíme. To asi v tom byla ta tvá odřená záda.
Ale proč jsi nás začernil? A proč jsi převrátil stany? Víš, kolik nám
to dalo práce!« řekl Lojza vyčítavě.

»Lojzo, co si to o mně myslíš?« rozbrečel se Fanek.

»Tys to neudělal?« zahleděli se na něho polekaně.

»Neudělal. Na mou duši, že neudělal,« stíral si slzy.

»Kluci, přiznejte se. Někdo to musel udělat!« řekl přísně Lojza.
Chlapci se dušovali, že o ničem nevědí.

»Pak už nevím, co bych na to řekl,« zachmuřil se vůdce.

»Nebyli tu zloději?« zeptal se stísněným hlasem Milan.

»To by nám něco sebrali!« uvažoval Karel.

»Však kdož ví, máme-li všechno!« polekal se Mirek.

Rychle se vrátili k převráceným stanům. Každý shledával své věci.

Neztratilo se nic. I společná pokladnička, kterou měl na starosti
Lojza, byla netknuta.

»Projdeme celý Ostrov. Nějaké stopy musíme najít,« řekl pevně Lojza a
první se rozběhl. Hned po několika krocích překvapeně vykřikl.

»Co je?« rozběhli se k němu.

»Podívejte se!« ukázal rukou na kmen dubu.

Na kmeni stromu byl přibodnut dřevěnou dýkou s plechovým hrotem
složený bílý papírek.

»Kdo to sem dal?« zašeptal Cyril.

Lojza sáhl chvějící se rukou po papírku. Rozbalil jej a četl:

  »ČERNÍ MUSTANGOVÉ VYKOPALI
  TOMAHAWK.        ŠERIF.«




X


Zpráva působila jako blesk. Chlapci stáli nehnutě a němě hleděli
na bílý lístek.

»Tož Mustangové nám vypovídají válku! Vašek!« řekl konečně Lojza.

»Vašek!« opakoval Mirek. »Dal nám to!«

»Dal!« přisvědčili ostatní a zase mlčeli.

»Kdyby byl Fanek --«

»To nevzpomínej!« obořil se Lojza na Milana a pevně dodal: »Bez
pomsty to nenecháme!«

»Pojďme na ně hned!« vyzýval horkokrevný Mirek.

»Ano! Pojďme hned!« rázem oživli.

»To se vám lehko řekne -- hned!« krotil je Lojza. »Ale kam?«

Ztichli.

»Tak vidíte,« pokračoval. »Nejprve je musíme vypátrat. Tři zůstanou v
táboře, ostatní půjdou prohledat oba břehy Rosavy. Dva půjdou po
proudu, dva proti proudu.«

»Tož to půjde každý sám?« lekal se Cyril.

»Ano. Ale ty zůstaneš doma,« usmál se Lojza. »To může jít jenom ten,
kdo umí dobře plovat. Nikdo neví, co se mu může cestou přihodit.«

»Ale to vás pak mohou Černí Mustangové lehce zajmout, když budete
každý sám,« obával se Cyril.

»Budeme opatrní,« uklidňoval Cyrila i ostatní chlapce Lojza. »A
konečně, kdyby se některý z našich zvědů nevrátil do poledne, budeme
vědět, že se s ním něco stalo. To bychom již věděli, kterým směrem
odtud jsou Mustangové utábořeni. Odpoledne bychom se tam vypravili a
viděli byste, jak bychom jim zatopili!«

»To zatopili! A pořádně! Oni vykopali tomahawk, a my vykopeme palici.
A důkladnou,« vyhrožoval Mirek.

»Ale teď se především umyjeme,« navrhl Karel. »Vypadáme jako čerti.«

»A pak dáme do pořádku stany.«

»A nasnídáme se!« staral se Cyril.

»To vím,« škádlil ho Milan. »Ty ani při takové hrůze nezapomeneš na
papáníčko.«

Vtom se ozvalo s protějšího břehu:

»Hahou! Hahou!«

»Slávka!« lekl se Mirek a rychle se skrčil za keř.

»Co se schováváš?« podivil se Milan. »Ještě jsi nikdy neviděl holku?«

»Ale když jsme tak začerněni! Ještě se nás poleká!« připomínal Mirek
a rychle si utíral tváře zarosenou travou.

»Už jsi jako obrázek,« smál se Jožka. »Zaskoč pro mléko!«

»A zeptej se jí, jestli tu neviděla nějaké kluky,« připomínal Karel.

»Raději se neptej! Vypátráme si je sami. Mohla by nám to jen
pokazit,« odmítal návrh Lojza. Mirek vzal konev a vyjel.

»Nazdar, Mirku!« vítala ho Slávka zdaleka. »Jak to, že dnes jste už
všichni vzhůru?«

»No ... víš ... to my někdy tak brzy vstáváme,« odpovídal rozpačitě.

»Jé! A jací jsou všichni počernění! Ty také! Na nose máš šmouhu, jako
bys vymetal saze,« smála se.

»To jsme si hráli na Černého Petra,« vyhrkl.

»Ale jdi! A jak se to hraje?«

»Řeknu ti to až jindy! Dnes mám naspěch!«

Popadl konev, přelil mléko a už byl na lodi.

»Řekneš mi to zítra?« volala za ním.

»Třeba! Sbohem!«

Na Ostrově zatím již oheň vesele plápolal a černá káva stála nad
plamenem.

Za chvíli seděli u snídaně a domlouvali se, co podniknou.

»Vypravíme se za nimi hned,« sděloval svůj plán Lojza. »S Cyrilem tu
zůstane Karel a Fanek.«

»Proč právě já?« bránil se Fanek. »Já je chci jít také hledat!

»Jistě tě ještě bolí záda,« řekl Lojza.

»Nic mě nebolí!« horlil Fanek. »Lojzo, prosím tě, dovol mi jít! Já
jsem to přepadení zavinil, já to chci napravit!« Upřel na Lojzu tak
prosebný pohled, že vůdce zakolísal.

»Kdo by chtěl zůstat místo Fanka?« zeptal se zvědů, kteří již byli
připraveni k odchodu ... Mlčeli jako zařezaní. Dobrodružství lákalo!

Fankovi bylo těžko.

Již se neovládl. V jeho očích se zaperlily slzy lítosti.

»Tak já tu zůstanu místo tebe,« řekl Jožka. Bylo vidět, že se mu to
dere z hrdla těžce, ale usmíval se při tom.

»Jožko! Opravdu?« rozzářil se Fanek. »Mám tu knížku. Půjčím ti ji!«
nabízel pln ochoty.

»Knížku? Jakou?« zajiskřilo se Jožkovi v očích.

»Dva roky prázdnin. Od Vernea.«

»To je báječné! Po té jsem se už dlouho sháněl!« zaradoval se Jožka.

»A tož nemrzí tě to, že tu zůstaneš místo mne?« pohlédl Fanek
ulehčeně na jeho zářící tvář.

»Už ne. Opravdu ne. A kde ji máš?« ptal se nedočkavě.

»Ale abys potom nezapomněl na vaření!« připomínal Lojza.

»A co máme?« tázali se zvědavě.

»Krupici. Dnes vařím já,« hlásil se pyšně Cyril. »Však jinak byste
mne tu neudrželi!«

»Vařečka ti bude lépe slušet než tomahawk.«

Lojza ještě udělil oběma skupinám rozkazy a pak se rozloučili.

»Kluci!« zvolal již s břehu. »Nezapomeňte, že v poledne musí být
každý na Ostrově!«

»Dobře!« odpovídali zvědové a rozešli se na různé strany.

Fanek šel proti proudu Rosavy. S počátku udržoval spojení s Milanem,
který šel po druhém břehu. Ale brzy se o něho přestal starat,
poněvadž všechnu pozornost musil věnovat cestě před sebou.

V místech, kudy kráčel, cesta odbočovala od břehu a les houstl. Šel
opatrně od stromu ke stromu, od houštiny k houštině, od balvanu k
balvanu. Za každým výčnělkem skály může býti ukryta hlídka Černých
Mustangů. Je pravda -- bránil by se jako lev, ale co kdyby jich bylo
několik? Té hanby by se nechtěl dožít, aby ho museli Stepní Vlci
vysvobozovat ze zajetí! Dost na tom, že si už utržil ostudu s
hlídkou!

Pojednou se mu zazdálo, že zaslechl nějaké hlasy. Zastavil se a
naslouchal. Opravdu! Někdo se hlasitě zasmál! A bylo to docela
blízko!

Přiskočil k houštině a přitiskl se k zemi. Kdo to přichází? Jsou to
náhodní chodci, nebo Černí Mustangové?

Srdce mu bilo jako kladivo. -- A náhle hlasy ztichly.

Co teď? Kam šli? Zůstali stát? Nebo se vrátili? Či zpozorovali ho? A
neplíží se teď k němu s několika stran, aby ho zajali?

Úzkostně se rozhlédl. Všude bylo ticho, nic se nehnulo.

Ležel tiše, skoro ani nedýchal. Minuta plynula za minutou. Nic se
nedělo.

Tak tu přece nemůže zůstat! Čas letí, slunko stoupá výš a výš. Nemůže
ležet na jednom místě do poledne! To by tak vypadalo, kdyby se Stepní
Vlci vypravili vysvobodit ho ze zajetí a zastihli ho ležícího za
křem, s očima vytřeštěnýma, chvějícího se rozčilením a strachem.

Strachem? Kdože má strach? On, Fanek? Tož to zase ne, milí
Mustangové! Tisíckrát ne!

Rázně se zvedl, ale v zápětí se zase skrčil.

Skulinami mezi stromy zahlédl dva chlapce. Poznal je oba. Byl to Emil
Horáků a Tonda Ratajský. Stáli a vyhlíželi k řece.

»Můžeme si zde sednout,« řekl Emil. »Odtud bychom je uviděli.«

»Emile,« ozval se po chvíli mlčení Tonda. »Ale řekni mi pravdu:
nebáli jste se v noci?«

»Moc veselo nám při tom nebylo, to víš! Dovedeš si představit, co by
bylo, kdyby nás tak Stepní Vlci chytili! Ale nějaký zvláštní strach
jsme neměli. Aspoň já ne! Měli jsme také hodně štěstí. Kdyby měli
lepší hlídku, mohlo to dopadnout všelijak!«

»A nepoznali jste, kdo hlídal?«

»Tak se mi zazdálo, že je to Fanek. Ležel na břiše. Vašek na mne
hartusil, abych už šel, tak jsem si ho moc neprohlížel.«

»Ti ho myslím pochválili, když se ráno probudili,« zasmál se Tonda.

Každé slovo se zařezávalo Fankovi do duše jako ostrý nůž. Tak už i
Černí Mustangové vědí o jeho hlídce!

»Ale jednu nevýhodu to naše nepřátelství přece jen bude mít,« ozval
se po chvíli Tonda.

»Jakou?«

»Že musíme být stále na hlídce. Ve dne budeme hlídat Stepní Vlky a v
noci tábor.«

»To nevadí,« řekl Emil. »Aspoň to bude zajímavější.«

»A kdy nás to sem přijdou vystřídat?«

»Za dvě hodiny.«

Fanek se zamračil. Má tu ležet dvě hodiny? Je pravda, mohl by
vyslechnout leccos zajímavého. Ale to hlavní -- kde je tábor Černých
Mustangů -- by nezjistil. A vydržel by ležet dvě hodiny bez hnutí? Co
kdyby se mu chtělo třeba kýchnout?

Opatrně se plížil dozadu. Když byl dosti daleko, povstal a velikým
obloukem obešel místo, kde ležela hlídka Černých Mustangů. Potom šel
zase kupředu se zvýšenou opatrností.

Zanedlouho uviděl zříceniny hradu, který se pyšně vypínal na příkré
skále nad Rosavou.

A přímo pod hradem byly postaveny stany!

Fanek se přikrčil ke stromu a zvědavě pohlédl k tábořišti. Uviděl pět
Černých Mustangů, kteří byli zaměstnáni přípravou oběda. Chvíli je
pozoroval. Srdce se mu při tom divoce rozbušilo. Ne však strachem,
nýbrž radostí, že mu bylo dopřáno aspoň částečně napraviti svou vinu.

Opatrně se odplížil několik metrů, rychle se napřímil a pak se
rozběhl oznámit Stepním Vlkům velikou zprávu.




XI


Když se Fanek blížil k Ostrovu, byli už všichni chlapci pohromadě.

»Tož co je? Jak jsi pochodil? Našel jsi je?« volali nedočkavě.

»Našel. A vím všechno!« usmíval se Fanek šťastně.

Když přeplaval, usedli před vůdcovým stanem. Fanek začal vypravovat.

»Jsi chlapík,« pochválil ho vůdce, když vyslechl jeho vypravování o
Černých Mustanzích.

Fanek se spokojeně usmál a vesele se rozhlédl po ostatních chlapcích.
Už mu nebudou muset vyčítat, že zaspal na hlídce!

»A teď na ně!« zvolal bojovně Mirek.

»Ano, půjdeme na ně,« řekl Lojza.

»Jen co se naobědváme,« připomněl Cyril.

»Snad nechceš také obědvat? Kuchař se má najíst páry,« smál se Karel.

»Až budeš dělat řízky, já ti to připomenu,« nedal se Cyril.

»Tak to sem doneste!« vyzval Lojza kuchaře.

Cyril s Jožkou se rozběhli k ohništi a za okamžik stál před chlapci
hrnec kouřící se polévky. Hned si všichni nabrali do hrnků a s chutí
se do ní pustili.

»A teď krupici,« řekl po chvíli Cyril, a už přinášel veliký hrnec.
Jožka přinesl talíř nastrouhané čokolády a Karel hrníček s
rozpuštěným máslem.

»Tak si berte a jezte,« pobízeli a nedočkavě čekali na dojem, který
svým kuchařským uměním vyvolají.

A stálo to za to! Chlapci byli docela u vytržení nad tou dobrotou a
kuchaři se jen šťastně usmívali.

»Tož dnes byl oběd jako v nějaké restauraci,« odkládal lžíci Lojza.
»To jsem si ani nemyslil, že tak dovedeme vařit.«

»To se to teď půjde na Mustangy!«

»Zmalujeme je, až budou modří! Také jim převrhneme stany! A začerníme
je! A rozházíme jim všechny věci!« vjela do všech náhlá bojovnost.

»A nejvíc to dáme těm, kteří nás přepadli,« řekl chmurně Lojza.

»Co s sebou vezmeme?«

»Provázky, abychom je mohli svázat.«

»A kde vezmeme saze?« zarazil se Karel.

»To nemusí být zrovna saze. Ještě by řekli, že jsme je museli
napodobovat. Vezmeme krém na boty,« navrhl Fanek.

»A kromě toho každý musí mít ještě hůl,« připomínal Lojza.

»Páni, už se těším, jak budou prosit, abychom je zase pustili,«
pronášel nedočkavě Milan.

»A teď si připravte věci, za chvíli odjíždíme,« ukončil rozpravu
Lojza.

Rozešli se do stanů. Fanek si šel uříznout silnou hůl.

Lojza zmizel ve stanu a chvatně se přehraboval v batohu. Hledal
dlouhý provázek. Při tom mu vypadla příručka, z níž denně čerpal
nové a nové poznatky o skautském táboření. Rozevřela se a Lojzův
pohled padl bezděky na slova: Skaut není mstivý.

Srdce se mu prudce rozbušilo. Četl znovu a znovu krátkou větu a
zůstal sedět jako přimrazen. Skaut není mstivý!

Provázek mu vypadl z ruky. Jeho pohled se svezl na hůl, která ležela
vedle. Skaut není mstivý!

Má zradit skautské zásady? Ale jak by obstál před svým svědomím? A co
si o něm řeknou kluci, až se jednou stanou opravdovými skauty a
poznají, že jednal proti skautským pravidlům? To jsi byl pěkný vůdce
-- řeknou mu. Vždyť jsi neznal ani nejzákladnější skautské zásady!

A má nechat Černé Mustangy v klamném domnění, že jsou statečnější a
odvážnější než Stepní Vlci?

Ze zoufalých myšlenek ho vytrhlo Fankovo volání:

»Lojzo, kde jsi? Pojď, už na tebe čekáme!«

Rychle rozhodnut vyšel před stan.

»A kde máš provaz a hůl?«

»Nepůjdeme nikam,« řekl zamračeně.

»Proč?« vybuchl bojovně Fanek. »Snad se nebojíš?«

»To víš!« pousmál se.

»Tak proč nechceš jít?«

»Protože jsem si vzpomněl, že skaut není mstivý.«

»Co ti to zas napadlo?«

»Nechceš-li věřit, tak si to přečti. V mém stanu je skautská
příručka.«

Chlapci se rozběhli do Lojzova stanu a Fanek hned našel v otevřené
knížce osudnou větu.

»To jsme si to s těmi skauty nadrobili,« bručel Karel.

»A to myslíš, Lojzo, že si dáme líbit takovou urážku?« dupl si Fanek
zlostně, a slzy lítosti mu vytryskly z očí.

»Ne, jen docela tak to nenecháme,« přisvědčoval vůdce. »Počkejte, já
jen -- --«

Hleděl do země a usilovně o něčem přemýšlel. Pojednou jeho tvář
oživla.

»Už vím, jak to uděláme!« zvolal radostně.

»Jak? Povídej!«

»Navrhneme jim utkání v lehkoatletických závodech. Která skupina to
prohraje, musí opustit své nynější tábořiště a přestěhovat se nejméně
na půl dne cesty odtud,« vysvětloval svůj plán Lojza.

»Hm,« řekli hoši svorně. Nenamítali nic, ale nadšeni také nebyli.

»A kam bychom se stěhovali, kdybychom to prohráli?« lekal se Cyril.

»No dovol, Cyro,« obořil se na něho Milan. »Tak mluví Stepní Vlk?«

»No, já jen pro každý případ,« omlouval se Cyril.

»My to neprohrajeme, to buď bez starosti,« uklidňoval ho Lojza.

»To je jisté, že ne,« přidával se Karel. »Proženeme je, že na to
budou do smrti pamatovat.«

Také ostatní chlapci se rozohňovali.

»Já se už nemohu dočkat utkání,« kasal si najednou rukávy Fanek.
»Kdybych se aspoň dostal do křížku s Emilem! Ani jeho maminka by ho
nepoznala!«

»Kdy to uděláme?« vyzvídal Mirek.

»V pátek. Zítra budeme trenovat.«

»A to budeme závodit všichni?«

»Jeden zůstane v táboře.«

»Třeba Cyril,« navrhl Mirek.

»Tož to ne!« bránil se Cyril. »Copak si myslíte, že bych nevyhrál
nějaký závod?«

»Proč by ne!« smál se Jožka. »Ale to by se muselo závodit v tom, kdo
nejvíce sní.«

»Jen mlč!« durdil se Cyril. »Ty toho také spráskáš! A přece nemůžeš
vyrůst!«

Jožka podrážděně vyskočil.

»Nech toho, Jožko!« napomínal Lojza. »Cyril je statečný Vlk. Tak co,
Cyro, zůstaneš hlídat?«

»Když si to přeješ ty, šerife --«

»Spoléhám na tebe. Možná, že se tu budeš také muset utkat s
Mustangy.«

»To bych byl rád. Aspoň by uviděli, kdo je to Cyril,« nadýmal se.

»Ale jak jim to oznámíme?« staral se Karel.

»Sepíšeme všechno na lístek a také jej zabodneme na strom.«

»Kdy?«

»Hned teď. Já to napíši a všichni kromě Cyrila a Jožky se k nim
vypravíme.«

Jožka s Cyrilem odešli uklízet nádobí a ostatní chlapci sestavovali
dopis. Hlavní slovo měl Lojza. Netrvalo to dlouho a dopis byl složen.
Zněl:

  »Osada Stepních Vlků sděluje Osadě Černých Mustangů, že nebude
  trpět pirátské kousky na svém území. Chce se utkati s nepřítelem
  v čestném boji, a proto vyzývá Černé Mustangy:

  Nejste-li zbabělci, dostavte se v pátek v osm hodin ke Kozlu.
  Tam se utkáme v lehkoatletických závodech. Která osada v závodech
  prohraje, musí se přestěhovat nejméně na půl dne cesty od svého
  nynějšího tábořiště.

  Za Osadu Stepních Vlků:

                                Šerif.«

»No, to je aspoň dopis,« pochvaloval Jožka, který si jej přiběhl
poslechnout.

»Jako nějaké válečné ultimatum,« uplatňoval své vědomosti Cyril.

Hned se vydali na cestu. Fanek dělal vůdce výpravy. Obešli místo, kde
byla stráž Černých Mustangů a opatrně se blížili k tábořišti.

Náhle Fanek zvedl varovně ruku. Všichni se přikrčili k zemi.

»Vidíte je?« ukazoval Fanek k prostranství, které se rozkládalo před
nimi.

»Odcházejí. A nesou si hrnky,« šeptal Milan. »To jdou jistě na
maliny,« soudil Mirek.

»Počkáme, až odejdou. Potom tam vtrhneme,« řekl Lojza.

Pozorovali Černé Mustangy, kterým směrem se dají. Kdyby šli k Stepním
Vlkům, museli by se připraviti na zápas.

Ale Mustangové si byli patrně jisti, že ve dne nedojde k přepadení
jejich osady. Ostatně na cestě k Stepním Vlkům mají hlídky, které by
je hvízdnutím upozornily na blížící se nebezpečí.

Když byli již dosti daleko, Stepní Vlci se zvedli.

»Za mnou!« ujal se velení Lojza. »Až budeme blízko tábora, budeme
se plížit. Jak dám znamení, vrazíme do tábora jako čerti.«

Šli tiše jako duchové. Pojednou Karel zasykl: »Stůjte!«

»Co je?«

»Viděl jsem hlídače! Vykoukl ze stanu a zase stáhl hlavu dovnitř.«

»Viděl nás?«

»Myslím, že ne. Díval se tím směrem, kudy odešli Mustangové.«

»Tak pozor, opatrně vpřed!« zavelel Lojza.

Před osadou se vrhli na zem. Plížili se jako kočky. Ani větévka
nezapraskala. Pojednou zůstali stát jako přimrazeni.

Vchod do stanu se rozevřel a hlídka vyšla ven. Stepní Vlci ani
nedýchali.

Po chvíli se však uklidnili. Emil Horáků -- poznali ho - zřejmě neměl
tušení o blížícím se nepříteli. Ještě jednou se vrátil do stanu. Když
se zase objevil, držel v ruce nůž.

Mrazivé chvění, které projelo Stepními Vlky, bylo úplně zbytečné.
Neboť Černý Mustang si sedl k ohništi a škrabal brambory. Při práci
seděl tak, že nemohl vidět plížící se útočníky. A již byli docela
blízko!

Lojza zvedl ruku a prudce mávl. To bylo smluvené znamení. Vyřítili se
jako smečka chrtů.

Překvapený Emil chtěl vykřiknout, ale leknutím nemohl ze sebe
vypraviti ani hlásky. Nůž mu vypadl z ruky. A už ho Fanek pevně
svíral za obě ruce.

»Ani slova!« řekl vyhrůžně Lojza. »Jinak by bylo s tebou zle!«

Ale Emilovi nebylo třeba hrozit. Byl tak omráčen nenadálým
přepadením, že se nemohl vzpamatovat. Jak se to mohlo stát, že Stepní
Vlci přišli do osady docela neslyšně? Ještě štěstí, že jsou to oni!
Kdyby to tak byli nějací lupiči! Že si jen nedal lépe pozor! Jak tu
teď budou asi řádit! Převrátí jim stan, začerní ho, možná že jim
porozbíjejí nádobí --

Z chmurné nejistoty ho vyvedl Lojza.

»Budeš-li potichu, neuděláme vám tu nic,« řekl. »Ale ozveš-li se --«
pohlédl významně na Emila. Ten porozuměl jeho pohledu, proto mlčel
jako ryba.

»Mají to tu hezké,« řekl polohlasitě Milan.

»No,« ohrnul rty Mirek. »Kromě stanů to mají všechno horší než my.«

»A podívejme se! I vlajku mají!« zvolal překvapeně Karel.

»Kdo vám ji vyšil?« zeptal se Fanek Emila.

Ten chtěl zachovati hrdé mlčení, ale pak si to rozmyslil. Ono to bude
přece jen bezpečnější, nebude-li se moc zdráhat.

»Vaškova maminka,« řekl.

»A jak vám to napadlo?« vrtěl hlavou Lojza.

»Vašek byl jednou u vás a viděl Hedviku, jak vyšívala vlajku
pro vaši osadu.«

»A kde jste vzali opravdové stany?« vyzvídal Mirek.

»Vašek má svůj a ty dva jsou vypůjčené z města.«

»A to jste za ně museli platit?«

»Ne. To je od známých.«

»Ale nějaké peníze jste přece jenom potřebovali! Jak jste je
sehnali?«

»Naši nám dali.«

»Tož to je toho! To my jsme za své!« vybuchl pohrdavě Fanek.

»A kdy jste sem přišli?« vyzvídal na zajatci Milan.

»Včera odpoledne.«

»A hned jste nás přepadli! No dobrá! Však to vám přijde draho!«
vyhrožoval Mirek.

»Tak musíme dělat, kluci!« přerušil rozmluvu Lojza.

Vzal složený papírek a připraveným šípem jej přibodl na vlajkový
stožár. Potom se obrátil k Emilovi:

»Řekni Černým Mustangům, že jsme tu byli. Mohli bychom vám udělat,
co vy jste provedli nám. A třeba i něco horšího. Ale my takové
klukoviny neděláme. Máte-li v sobě trochu cti, udělejte to, co jsme
napsali na tento lístek,« ukázal ke stožáru. »Rozuměl jsi, že ano!«

Emil zarytě mlčel.

»A ty ať se neopovážíš volat o pomoc dřív, než za půl hodiny. Nebo
bychom se vrátili, a to se neptej, jak bychom tě zřídili.«

Emil neodpověděl a Stepní Vlci se vydali na zpáteční cestu. Když byli
v bezpečné vzdálenosti, hlasitě se rozvykládali.

»Páni, mne to skoro mrzí, že už je nebudeme přepadat,« řekl Fanek.
»Mně se to tak líbilo!«

»Mně také!« přitakával Karel.

Blížili se k Ostrovu.

»Počkejte, pojďme potichu, abychom viděli, co dělají naši hlídači,«
vyzval je Lojza.

Tiše přeplavali a nepozorovaně se přiblížili až k břehu.

»Co by mohl dělat Cyril! Podívejte se na něho!« zasmál se potichu
Mirek.

Cyril seděl na mohutném pařezu. V ruce držel pořádný kus slaniny a
spokojeně zakusoval chlebem.

»Potom nemá být tlustý!« šeptal Fanek.

»Však proto mu to plování nejde,« usmíval se Lojza.

»Ticho!« napomínal je Milan. »Poslechněme, co to vykládá Jožkovi!« --
Ztichli.

»To já zas,« vykládal rozšafně Cyril, pokud mu to plná ústa
dovolovala, »nevím co je strach. Mne by mohl poslat třeba o půlnoci
na hřbitov a šel bych tak klidně, jako bych šel nakupovat nebo do
školy.«

»Opravdu, Cyro?« usmíval se nedůvěřivě Jožka.

»No jej,« rozohňoval se Cyril. »A tady? Kdyby přišlo třeba padesát
Černých Mustangů, vrhl bych se na ně jako dravec. To bys viděl, jak
by metli!«

Ukrytí hoši se nemohli udržet smíchy.

»Trochu ho polekáme,« dusil se Lojza.

Na jeho znamení propukli všichni v nelidský řev. Ozvěna jej
zesilovala, takže to vypadalo, jako by se odněkud vyřítil mrak
řvoucích ďáblů.

Cyril se tak lekl, že se vyvrátil a jak široký tak dlouhý ležel v
ostružinovém křoví.

»Jozinku! Jozinečku!« křičel zoufale. »Pomóóóc!«

»Co je?« smál se Jožka, který hned poznal, že jsou to Stepní Vlci.

»Pomoz mi! Nemohu se dostat z křoví! A rychle do stanu!«

»Proč?«

»Musíme se zabarikádovat!« volal zděšený Cyril a už byl v nejbližším
stanu.

»Polez ven, Cyro! S takovou to nevyhrajeme!« volal za ním Jožka.
»Pojď! Vrhneme se na ně jako dravci!« připomínal Cyrilovi jeho
vlastní slova. »Podívej se na mne! Tak se zápasí!«

Jožka vyrazil bojovný křik a dělal, jako by měl nepřítele na dosah
ruky.

Cyril sebral všechnu odvahu a opatrně vyhlédl skulinou ven. Uviděl
Stepní Vlky, kteří se na břehu váleli smíchy. Rychle se vzpamatoval.
Uchopil tlustou hůl a vyřítil se ven.

»Kde jsou?« zakřičel, až se to rozléhalo. A jako by nikoho neviděl,
volal dále: »Ukaž mi je! Vidíš, ani se neukazují! Jen ať přijdou!«
zamával holí. »Á, vždyť to jsou naši!« rozesmál se, jako by je teprve
teď poznal. »Ale máte štěstí, že je den!« volal. »Kdyby byla noc, tak
bych vás rozsekal! S takovými žerty si raději dejte pokoj! Já když se
rozzuřím, neznám ani bratra!«

»A proč ses tak lekl?« smáli se. »A proč jsi běžel do stanu?«

»Copak nevidíte, pro co jsem tam byl?« mával holí. »Snad se nebudu
pouštět do boje s holýma rukama!«

»No nic,« smál se Karel, »Cyril je dobrý hlídač.«

»A jaký divoký!« chytal se za břicho Mirek. »Kdo by to do něho řekl!«

»Nesmíme ho tu nikdy nechat o samotě. Někdo ho musí krotit. Co kdyby
tak pobil několik Mustangů! Byly by s tím jen opletačky,« dodával se
strojenou vážností Milan.

Ale Cyril chtěl brát všechno doopravdy.

»Aspoň vidíte, že o Ostrov se nemusíte bát,« vypínal se. »A jak vy
jste pořídili?«

Než všechno hlídačům povykládali, přiblížil se večer.

»Jen jestli se Mustangové nezaleknou?« vyjádřil při večeři své obavy
Karel.

»To by byla švanda, kdyby ke Kozlu nepřišli!«

»To by byla jejich prohra!«

»Nebojte se, oni přijdou,« prohlásil rozhodně Lojza.

A vtom se ozvalo údolím táhlé volání:

»Ha -- hou!«

Stepní Vlci na sebe zmateně pohlédli. Co to má znamenat?

A zase:

»Ha -- hou!«

Lojza vyskočil a rozběhl se k řece. Ostatní chlapci běželi za ním.
»Co je to, Lojzo?« křičel vyděšeně Cyril.

»Asi Černí Mustangové,« odpovídal Lojza v běhu.

A do třetice se ozvalo volání. Hned nato se objevili na okraji
lesa dva Černí Mustangové. Chlapci poznali Vaška a Emila.

»Páni, už útočí zas!« vykřikl Cyril.

»Ale teď uvidí,« řekl temně Fanek a rozběhl se ke stanům.

»Kam utíkáš?« zeptal se ho Lojza.

»Pro hůl.«

»Vrať se! Copak nevidíš, že nesou bílý prapor? A jako vyjednavačům se
jim nesmí nic stát.«

A vtom se již ozval s protějšího břehu Vašek:

»Jdeme vám oznámit, že Černí Mustangové přijímají zápas. Ale chceme
vědět, v čem se bude závodit.«

»Však pojďte sem!« zavolal Lojza. »My vás převezeme.«

»A to raději ne!«

»Bojíte se?«

»Co bychom se báli! Ale my jsme tu jen dva.«

»Tak přejedeme za vámi,« navrhoval Lojza.

»To můžete. Ale také jen dva.«

»Tak co, kluci, kdo tam půjde?« zeptal se Lojza.

»No, rozhodně ty --,« mínil Jožka, »a pak ještě --«

»Já!« přihlásil se Fanek.

Oba Vlci nasedli na loď.

Když vystoupili, začal Vašek: »Tak jak to chcete?«

»My bychom vám nejraději nařezali,« vyhrkl Fanek. »Však kdyby ne
Lojzy, měli jste na Stepní Vlky pamatovat!«

»Myslíš, že bychom se dali, ne?« odrážel jeho výpad Vašek.

»Přišli jste se hádat?« přerušil začínající spor Lojza. »To jste
mohli zůstat doma.«

»Však kdo začal!« mračil se Vašek. »Tak v čem chcete závodit?«

»Nejprve se musíme domluvit, kolik bude závodníků,« mínil Lojza.

»Nás bude šest,« řekl určitě Vašek.

»Dobře. Nás tedy také.«

»V čem budeme závodit?«

»V běhu, ve skoku vysokém a v řeckořímském zápase,« navrhl Lojza.

»Dobře. Ale také ve skoku dalekém a boxu,« připojil Vašek.

»A aby to měla každá dvojice jiné -- přibereme šplh,« doplnil Lojza.

»A jak určíme dvojice?« zeptal se Emil.

»Jedna je vyřešena,« mínil Fanek.

»Která?« zeptali se všichni překvapeně.

»Vůdcové obou táborů!«

»To je pravda,« řekl Lojza. »Jsi při tom, Vašku?«

»Proč ne?« usmál se sebevědomě Vašek. »A jak to bude s ostatními?«

»Bude se losovat.«

»A jak to budeme bodovat?« zeptal se Fanek.

»To bude celkem šest zápasů,« ujednával Vašek. »Každý vítěz by tedy
mohl získat deset bodů.«

»Třeba,« souhlasil Lojza. »Ale co uděláme v tom případě, kdyby
výsledek zápasu byl nerozhodný?«

»To není možné,« řekl určitě Fanek. »Protože Stepní Vlci to zaručeně
vyhrají!«

»To se podíváme!« vybuchl Emil.

»Já myslím, že pak by se měl zápas opakovat,« řekl Vašek. Jeho návrh
byl přijat.

»A kdo z každé dvojice bude určovat, v čem chce závodit?« připomínal
Fanek.

»To je snadné,« řekl Lojza. »Ve třech dvojicích si mohou určit druh
závodu Černí Mustangové, ve třech Stepní Vlci.«

»Tak to by bylo snad všechno,« chystal se k odchodu Vašek.

»Tož v pátek u Kozla. Ahoj!« řekl Lojza.

»Ahoj!« zvolali Mustangové a zmizeli v lese.

»Tak co je, Lojzo?« ptali se zvědavě Vlci. »Napínali jsme uši, ale
moc jsme toho nezaslechli.«

»Hned vám to povíme,« zvolal Fanek. »Žádné strachy, kluci, vítězství
je naše!« Musili chlapcům podrobně vysvětlit, na čem se dohodli.

»A teď spat,« končil Lojza. »Zítra a pozítří budeme mít těžkou
práci.«




XII


Kdo by ve čtvrtek zavítal na Ostrov, domníval by se, že je na
letním cvičišti nějakého sportovního klubu. Stepní Vlci od časného
rána cvičili. Trénovali běh na sto metrů, skákali do výšky i do
dálky, boxovali, šplhali a zápasili. A byli by se udřeli, kdyby Lojza
odpoledne neřekl:

»Tak už toho necháme, kluci!«

»Proč?« divili se.

»Nemůžeme tak cvičit až do večera. To bychom se ráno ani nepohnuli. A
jak by to pak pro nás dopadlo, to si můžete představit.«

Chlapci poslechli. Vykoupali se v Rosavě a pak odběhli do lesa na
dříví. Zbytek odpoledne ztrávili na Ostrově a večer, sotva se
setmělo, odešli spat. Všichni chtěli být příštího dne co nejsvěžejší.

V den závodu zůstal na Ostrově jen Cyril.

»Mnoho zdaru, kluci,« volal za odcházejícími Vlky. »Ať se nevrátíte
jako poražení!«

»To se neboj!« zvolal již s druhého břehu Jožka. »Jen tebe ať tu
zatím někdo neodnese!«

»Copak o něho!« smál se Milan. »Cyrila ať si odvlekou, jen naše stany
ať tu zůstanou v pořádku!«

»Jen žádné strachy, kluci! Kdyby mne přepadli nepřátelé, vrhl bych se
na ně --«

»Jako dravec, že?« škádlil ho Jožka.

Cyril ještě cosi odpovídal, ale tomu již nerozuměli.

Když dorazili ke Kozlu, Černí Mustangové tam již byli.

»Ahoj!« zabručeli jim nevlídně vstříc.

»Ahoj!« odpověděli Stepní Vlci stejným tónem.

»Tak hned začneme,« řekl Vašek.

»Začneme,« souhlasil Lojza.

Obě mužstva se postavila proti sobě. Kapitáni -- Lojza a Vašek -- si
podali ruce. Chlapci zavolali třikrát sportu zdar.

»Podmínky závodu každý zná,« řekl pak Lojza. »Kdo z každé dvojice
vyhraje, získává pro svou skupinu deset bodů.«

Hned nato vylosovali dvojice.

V první dvojici závodil Jožka. Právo určiti si druh závodu připadlo
Mustangům.

»Co si zvolíš?« volali Mustangové netrpělivě.

»Běh na sto kroků,« řekl jejich závodník po krátkém přemýšlení.

»Tož to je dobré!« zaradovali se Vlci. »Jožku tak hned někdo
nepředhoní.«

Milan odpočítal sto kroků, Lojza se postavil u startu a Vašek u cíle.
Oba běžci stáli vedle Lojzy a Mirek držel před nimi hůl, aby mu
nevyběhli dřív, než Lojza dá povel.

»Ráz, dva, tři -- teď!« vykřikl Lojza, Mirek pustil hůl a běžci už
pádili.

»Drž se, Jožko! Hip! Hip!« povzbuzovali Vlci kamaráda.

Maličký Jožka napínal všechny síly. Běžel znamenitě, ale jeho krátké
nohy zdaleka nestačily na čahouna Mustanga. Proto to prohrál!

»Černí Mustangové získávají deset bodů!« hlásil vítězoslavně Vašek.

»Začíná to pro nás špatně,« řekl Mirek, celý zarudlý rozčilením.

»To nevadí,« chlácholil ho Lojza. »Vždyť to je teprve začátek! Teď
přijdeš na řadu ty, tuž se!«

»Vyhraji to!« řekl Mirek a v jeho tváři se objevil výraz tvrdého
odhodlání.

Zvolil si skok vysoký. Přeskočil 145 cm, kdežto soupeřící Mustang jen
130 cm. Když Lojza hlásil deset bodů pro Stepní Vlky, nálada v jejich
mužstvu se znamenitě pozvedla.

»Co si zvolíš?« zeptal se Milan svého soupeře, když nastoupil v další
dvojici.

»Box,« řekl stručné Mustang.

»Box?« Milanův obličej se protáhl leknutím, když si uvědomil
strašlivou převahu protivníka. A jeho leknutí se nedivil žádný Stepní
Vlk. Zato Mustangové jásali a měli zřejmou radost z úžasu Stepních
Vlků. Kam se hrabe Milan na Tondu Ratajského! Na takového hromotluka,
který je všechny převyšuje o hlavu a váží 60 kg!

»Box?« opakoval zaraženě Milan. »Vždyť to jsem vůbec netrenoval!«

»Nic se nedá dělat, Milane,« řekl nevrle Lojza. Mrzelo ho, že Milan
dává najevo tak málo odvahy. Copak se ještě nestalo, aby David
porazil Goliáše? »Tonda měl právo volit, musíš přijmout!«

Milan se podíval na Stepní Vlky. Viděl, jak mu dodávají posunky
odvahy. Trochu ho to vzpamatovalo.

A již se ozvalo Vaškovo: »Teď!«

Tonda se vyřítil jako lokomotiva. Kdyby byl při tom výpadu Milana
zasáhl, byl by souboj asi rozhodnut. Ale Milan mrštně uskočil a hned
nato zaduněla Tondova záda jeho ranou. To však byla jediná rána,
kterou za celý zápas Tondovi uštědřil. Za chvíli ležel na zemi a
Černí Mustangové získali dalších deset bodů.

»To se ti povedlo!« jásali vítězové a objímali Tondu. Ten jenom
spokojeně oddychoval. Sedl si na balvan a přihlížel dalšímu závodu.

»Co sis vybral?« obklopili Stepní Vlci Fanka, když byl vylosován pro
souboj s Emilem.

»Řeckořímský,« řekl Fanek stručně a vypjal hruď jako starý zápasník.

V tomto zápase soudcoval Vašek. Sotva zapískl, chlapci se na sebe vrhli
jako kohouti. Cloumali sebou, snažili se jeden druhého povalit,
odskakovali od sebe a zase se do sebe zuřivě pouštěli -- ale oba se
drželi statečně.

»Emile, podraz mu nohy!« radil vzrušeně kterýsi Mustang.

»Jenom se opovaž!« vybuchl Mirek. »To bys viděl, jak bychom tě za
takovou surovost zmalovali!«

Ještě chvíli se oba zápasníci drželi skoro stejně. Ale najednou nabyl
Emil převahy a Fanka povalil.

»Fanku, nedej se!« vykřikli Vlci a Lojza je měl co krotit, aby se
nevrhli mezi zápasící. Fanek zatím vyskočil a v mžiku leželi na zemi
oba.

»Emile, přitlač ho!« křičeli Mustangové jako posedlí.

»Fanku, na lopatky s ním!«

Oba soupeři se váleli po trávníku, hned byl nahoře Emil, hned Fanek,
oba prudce dýchali, těla se zaleskla potem -- až konečně Mustang
začal umdlévat. Fanek ho přitiskl na lopatky a Vašek chtěj nechtěj
musil odpočítat:

»Jedna -- dvě -- tři --!«

»Ať žije Fanek!« jásali Vlci a radostí div vítěze neumačkali.

»Stav dvacet ku dvaceti,« hlásil Vašek.

»Jendo teď to musíš vyhrát!« obklopili Mustangové svého závodníka.
»Jak to nevyhraješ, už to dobré nebude!«

»Vyhraji uvidíte!« řekl Mustang sebevědomě.

»V čem chceš závodit?« zeptal se ho Karel, který s ním měl závodit.

»Ve skoku dalekém!« řekl Mustang a pohlédl zpytavě na Karla, jak se
na to bude tvářit.«

Karel se spokojeně usmál. Oj, včera se něco naskákal!

»Třete mi nohy!« poručil Vlkům.

»Hned!« přiskočil k němu ochotně Mirek s trsem trávy. Fanek popadl
svou čepici a už třel druhou Karlovu nohu s takovým zápalem, že mu
celá zčervenala.

»Ukaž, udělám ti to také,« nabídl se kterýsi Mustang Jendovi.

»Snad je nebudeš napodobovat, člověče,« obořil se na něho Jenda. »Já
to vyhraji i bez tření!«

»Jenom aby!« šlehl po něm Milan.

»Ty moc nemluv!« procedil zlobně Tonda Ratajský. »Nebo budeme boxovat
ještě jednou!«

»Přišli jsme závodit, nebo se hádat?« zakročil rázně Lojza.

A Vašek dodal: »Jedeme!«

Karel a Jenda se připravili.

»Skákej!« vybízel Jenda.

»Ty jsi volil, tak si skoč!«

Jendovi nezbylo, než začít. Rozběhl se a hop!

»Bravo! Bravo!« křičeli Mustangové a Vašek udělal v místě doskoku
silnou rýhu.

»Karle, nedej se!« povzbuzovali Vlci svého závodníka.

»Buďte bez starosti!« usmál se Karel, rozběhl se a hop! Doskočil
o dobrých dvacet centimetrů dál než Jenda.

»Měl sis dát natřít nohy,« zavyčítal Emil nevlídně.

»Teď už ani nemusíme závodit,« bručel Tonda Ratajský.

»Už mají třicet, a když to teď Lojza vyhraje, budou mít čtyřicet.«

»Kdo říkal, že musí Lojza vyhrát?« ozval se jiný Mustang. »Vyhraje-li
Vašek, bude stav nerozhodný.«

»Začneme!« přerušil je Lojza.

Ve skupinách to zašumělo vzrušením. »Vašku, drž se!« volali Černí
Mustangové.

»Buďte bez starosti, kluci,« usmál se sebevědomě. A s vyzývavým
pohledem se podíval na Lojzu: »Tak co sis vybral?«

»Šplh,« řekl Lojza krátce.

»Dobře. Kde budeme šplhat?«

»Vylezeme na Kozla.«

Do obou skupin jako by uhodil blesk. Nikdo nemohl překvapením ani
promluvit.

Až náhle zazněla Fankova výstraha:

»Lojzo, nedělej to!«

»Proč?« usmíval se Lojza.

»Vzpomeň si na moje záda!«

»A to nic!« Lojza mávl rukou a popošel ke Kozlu. Vašek stál již pod
skalou a znalecky si ji prohlížel.

»To polezeme až k díře?« zeptal se.

»Ne. Až docela nahoru,« řekl Lojza.

»Vždyť nad díru se nedostaneme,« zavrtěl hlavou zaražený Vašek. Ani
ostatní chlapci nechápali. Nad dírou byla skála více než kolmá,
tvořila téměř převislou střechu.

»To musíme prolézt dírou na druhou stranu Kozla a pak se dostaneme na
samý vrchol,« vysvětloval Lojza.

»Ale vždyť k díře se ještě nikdo nevyšplhal!« malomyslněl Vašek.

»To nevadí,« odpověděl chladně Lojza. »Právě proto jsem si to
vybral.«

»A tys tam už byl?« zvídal Vašek.

»Ne.«

»Jak tedy můžeš vědět, že se dá dírou prolézt na druhou stranu?«

»Copak nevidíš, že na druhé straně Kozla je také díra?«

»A ty myslíš, že je to ta, která začíná na této straně?«

»Však uvidíš,« trval na svém Lojza. »Tak co? Začneme?«

»Ano,« řekl odhodlaně Vašek.

Postavili se deset kroků od Kozla. Připravili se, jako by chtěli
závodit v běhu. Za Stepní Vlky soudcoval Mirek, za Mustangy Emil.

Rozběhli se, jako by před nimi ležela rovná trať na sto metrů, a ne
nebetyčná skála. A již byli u ní!

S počátku to šlo hladce. Ale čím výše vylézali, tím to šlo pomaleji.
Nic nepomáhala snaha zvítězit. Nic nepomáhaly povzbudivé výkřiky.
Stačil jediný pohled dolů, aby sis uvědomil, co by znamenal pád do
hlubiny.

Oba horolezci byli již ve výši deseti metrů -- blížili se k díře. O
Lojzovi všichni věděli, jaký je to lezec. Proto je nijak
nepřekvapoval jeho skvělý výkon. Ale Vaškova odvaha je udivovala. Kdo
by to byl řekl, že se téměř vyrovná Lojzovi!

Teprve před záhadným otvorem se podařilo Lojzovi předhonit Vaška o
celou výšku svého těla.

Do Stepních Vlků vjel nový život.

»Hurá!« křičeli. »Lojzo, drž se!«

Černí Mustangové nechtěli zůstat pozadu. Když Lojza zmizel v díře,
začali Vaška povzbuzovat tím bouřlivěji:

»Vašku, vydrž!« -- »Ještě chvilku!« - »Už ho budeš mít!« -- »Nedej
se!«

Když jim zmizel s očí i Vašek, obě skupiny za stálého křiku přeběhly
na druhou stranu Kozla. Kdo se objeví první?

A právě jejich křik způsobil, že nezaslechli úzkostlivý výkřik
Vaškův.

Když se Lojza dostal k díře a chtěl přeběhnout na druhou stranu,
zůstal ztrnule hledět na to, co spatřil. Skála byla dutá!

Díra, již bylo možno spatřit zdola, neměla dna! Místo něho se
šklebila na odvážného chlapce hluboká temná prohlubeň. K druhé straně
otvoru bylo možno přejít jen po uzounkém výběžku. Na jedné straně
hladká skála, na druhé propast. Co teď? Vrátit se? Jíti dále?

Nebylo času na dlouhé rozmýšlení. Vašek se blížil!

Lojza rychle sebral všechnu odvahu a vydal se na nebezpečný úsek
cesty. Štěstí mu přálo. Jižjiž se blížil ke konci chodníčku, když
zaslechl vyděšený výkřik Vaškův:

»Lojzo!«

Obrátil se a na chvíli zůstal jako přimrazen. Vaškovi asi uklouzla
noha, nebo se ho zmocnila závrať. Řítil se dolů. V poslední chvilce
se zadržel okraje chodníčku. I nohou se trochu kdesi zachytil. Tak
zůstal viset nad zrádnou hlubinou a marně se pokoušel vyšplhat se
nahoru. Rázem si uvědomil, že sám by si odtud nepomohl. Vyděšené oči
upíral s němou prosbou k Lojzovi.

Ten se zatím vzpamatoval. Opatrně se vrátil zpět. Lehl si na břicho a
uchopil Vaška za pás.

»Šplhej trochu!« povzbuzoval ho. »Neboj se, já tě nepustím.«

Vaškovi to chvíli trvalo, než se vyšplhal na chodník. Při tom se
dostal před Lojzu.

Ihned si uvědomil své výhodné postavení. Odtud je na vrchol Kozla jen
kousek. Má možnost vyrovnat rozdíly v bodování a učinit zápas
nerozhodným!

I Lojza postihl nevýhodu, do níž se dostal. To by tak scházelo, aby
ho Vašek předhonil v poslední chvilce!

Když se chtěl co nejrychleji napřímit z polohy leže, vrazil hlavou do
nepatrného výčnělku ze skály. Prudkým nárazem pozbyl rovnováhy a jen
s námahou se zachytil chodníku, jako před chvílí Vašek.

»Vašku!« zvolal polekaně.

Vašek se ohlédl. V okamžiku, kdy se chtěl vrátit, aby Lojzovi pomohl,
zaznělo zdola volání Černých Mustangů:

»Vašku -- hip! Vašku -- hip! Vašku -- hip!«

Zůstal nerozhodně stát. Na jedné straně ho to táhlo k Lojzovi. Cítil,
že je jeho povinností zachrániti kamaráda z hrozícího nebezpečí.

Ale výkřiky Černých Mustangů mu znovu připomněly, proč tu vlastně je.
Má vzácnou příležitost ukázat Mustangům, že dovede být vůdcem. Snad
už nikdy by se mu nepodařilo zvítězit nad Lojzou!

»Eh, co! Lojza chvilečku vydrží viset. A až polezu dolů, pomohu mu,«
myslil si.

A zdola znělo stále hlasitěji: »Vašku -- hip! Vašku -- hip! Vašku --
hip!« -- To rozhodlo. Však Lojza si už nějak pomůže! A Vašek,
neohlížeje se na Lojzu, odcházel...

Když se objevil na druhé straně otvoru, Černí Mustangové propukli v
nadšený jásot.

Stepní Vlci zůstali jako omráčeni. Čekali, že první se objeví Lojza.
Vždyť přece dobře viděli, že zmizel v otvoru první! Proto ho ani
příliš nepovzbuzovali. Jak se to jen mohlo stát? Teď už je vůdcovský
závod prohrán, neboť Vašek letí nahoru jako kamzík!

Jejich zklamání nedovedl již zmenšit ani pohled na Lojzu, který se
objevil o chvíli později a snažil se vyrovnat Vaškův náskok. Nadarmo!
-- Vašek již stál na vrcholu Kozla, mával radostně čepicí a cosi
křičel dolů.

Černí Mustangové si počínali jako posedlí. Tančili, skákali, objímali
se a křičeli jeden přes druhého:

»Ať žije Vašek! Vašek vyhrál! Nejtěžší závod vyhráli Černí
Mustangové! Hurá! Ať žije Osada Černých Mustangů!«

Každý ten výkřik se zarýval Lojzovi do duše a bolestně ji
rozjitřoval.

Přesto se vyšplhal až nahoru. Teprve tam si utřel pot a podíval se na
své rozbité kalhoty. A co noha? Chválabohu, že to skončilo jen
odřeninou! Ale dalo mu to dřiny, než se vysoukal na chodník! -- Na
Vaška se ani nepodíval.

Po chvíli slezli dolů. Sestup se jim podařil bez nehody.

Zářící Mustangové obletovali Vaška a jásavě mu blahopřáli.

»Stav závodů je nerozhodný,« řekl konečně Vašek. »Třicet ke třiceti.
To znamená, že se budou závody opakovat.«

»Hurá!« zajásali Mustangové, kteří se již viděli vítězi v příštích
závodech.

Ale jejich jásot náhle ustal. To když Lojza přistoupil prudce k
Vaškovi. Byl celý pobledlý a zřejmě se ovládal, aby mohl mluviti
klidně. Přesto však všichni cítili, kolik hněvu leží v jeho hlase.

»Nic se nebude opakovat,« začal. »Ani stěhovat se nikdo nemusí. Ale
to si pamatuj, Vašku: kdybyste se opovážili ještě jednou něco nám
provést, z vašeho tábora by zůstala jen hromada trosek.«

Obě skupiny zůstaly zaraženy. Nikdo nechápal, co znamená tento
neočekávaný obrat.

Jen Vašek zrudl hanbou a studem. On jediný rozuměl Lojzovu
rozhořčení. A co ho nejvíce hnětlo, to byla Lojzova velkomyslnost.
Očekával, že Lojza poví, co se odehrálo nad propastí. Také se
připravil na obranu svého vítězství. A zatím -- Lojza nic ...

»Jdeme!« řekl studeně Lojza a dal se na pochod.

Stepní Vlci ho mlčky následovali. Konečně Mirek to už nemohl vydržet.

»Lojzo, co se ti stalo?« zeptal se. Vůdce jen cosi nesrozumitelného
zabručel.

Promluvil teprve v táboře, když se chystali k odpolednímu odpočinku:

»Hoši, prosím vás, nikdy přede mnou nevykládejte o těchhle závodech.
A o Černých Mustanzích nechci ani slyšet. Rozumíte?«

»Rozumíme,« řekli Stepní Vlci, protože to Lojza řekl tak divně.
Nemluvil jako chlapec -- ale jaksi přísně, jako pan učitel ve škole.

Ve skutečnosti však nerozuměli ničemu -- zhola ničemu!




XIII


Snadno se slibuje. Ale jak to dodržet, když hoši byli naplněni
tolika dojmy z utkání? -- V Osadě Stepních Vlků bylo dusno.

Proto v neděli všichni uvítali s radostí Mirkův návrh, aby šli na
maliny. Rozejdou se po skupinách a tam si budou moci pohovořit o
všem, co je tísnilo. Fanek šel s Mirkem. Když byli dosti daleko od
ostatních, Mirek začal:

»Fanku, co říkáš těm závodům?«

»Myslím, že Lojzovi se musilo něco přihodit.«

»A muselo to být něco škaredého.«

»To jistě. Ale co to jen bylo?« Fanek vyslovil to, na co stále
myslila celá osada.

»Rozhodně má v tom prsty Vašek.«

»Proč nám to Lojza nechce prozradit?« nechápal Fanek.

»To mi také nejde do hlavy.«

»Možná nechce Vaškovi uškodit.«

»Ale to dělá chybu. Černí Mustangové teď budou věřit, že Vašek je
lepší vůdce než Lojza.«

»Ani bych neřekl,« prohodil zamyšleně Fanek. »Všiml sis, jak zůstali
zaraženi, když slezl Lojza dolů?«

»Ani jsem na ně nehleděl. Ale možné je to,« připouštěl Mirek. »Jistě
jim také vrtalo hlavou, co se odehrálo v díře.«

»Je to záhadné!«

Chvíli šli vedle sebe mlčky. Na maliny docela zapomněli.

»Skoro bych řekl,« začal znovu Mirek, »že Vašek v té díře Lojzu
přepadl. Když lezl Lojza do díry, měl kalhoty docela dobré. A když
vylezl, měl kolena holá. Jak si to jinak mohl udělat?«

»Také jsem si toho všiml. Ale dovedeš si představit, že by se Lojza
nechal přepadnout Vaškem? To je nemožné! Vždyť by ho smetl jako
hrušku!«

»To je pravda,« přisvědčoval Mirek. »Ale něco vážného se muselo stát.
Lojza by měl přece jen promluvit.«

»Stačilo by jeho jediné slovo a zahnali bychom Černé Mustangy až na
Kamčatku!«

»Lojza to těm Mustangům neměl odpouštět,« mínil Mirek.

»Teď si o nás řeknou, že jsme zbabělci! A to si nenecháme!« řekl
rázně Fanek.

»Nenecháme! Ukážeme jim, co dovedeme i bez Lojzy!« rozohňoval se
Mirek.

»Bez Lojzy -- to by šlo těžko,« obával se Fanek. »Jak bychom se mu
mohli všichni ztratit? Ale počkej -- mám nápad!« vyhrkl. »Pustíme se
do nich sami dva!«

»Vidíš, to by bylo něco!« Mirkovi se zajiskřilo v očích.

»Víš, tak je přepadnout, stany jim převrátit --«

»Něco si vymyslíme. Musí to být něco takového, aby na to do smrti
nezapomněli. Aby si nemyslili, že jen oni nám mohou dělat, co se jim
zachce!«

»Pomstíme se, Mirku. My dva za všechny Vlky, a hlavně za Lojzu. Dvě
noci jsem k vůli nim pořádně nespal. A dnes zase nebudu spát -- až
něco vymyslím.«

Vtom Mirek užasle zvolal: »Hrad! To jsme si zašli!«

Fanek zvedl překvapeně hlavu. Opravdu! Před nimi se zvedala mohutná
zřícenina hradu.

»Zajděme si tam!« navrhl Mirek.

Za chvíli stáli na hradních rozvalinách a rozhlíželi se po okolních
skalách a lesích.

Fanek vylezl až na hlásnou věž. Sotva se tam vyškrabal, ihned se
skrčil a položil výstražně prst na ústa.

»Odtud je překrásně vidět do tábora Černých Mustangů!«

»Opravdu?« poskočil Mirek na žebříku.

»Pojď! Ale jen nakouknout! Aby nás neuviděli!« zval Fanek. Mirek se
postavil vedle něho a oba opatrně pohlíželi okénkem hlásné věže dolů
do údolí. Černí Mustangové leželi na trávníku před jedním stanem.
Emil seděl na pařezu, v ruce držel nějakou knížku a četl. Vašek ležel
opodál. Oba chlapci je chvíli pozorovali.

»Podívej se,« ozval se šeptem Fanek, »už ani nemají ve dne hlídky.«

»Opravdu. Ani jim nenapadá, že bychom je mohli přepadnout. Co Stepní
Vlci! Takoví zbabělci!« říkal roztrpčeně Mirek.

»Brzy si to nebudou říkat.«

»Moc brzy! Už to mám!« skoro vykřikl Mirek.

»Povídej!« hořel nedočkavostí Fanek.

»Teď mi to napadlo. Bude to skvělé. Vlasy na hlavě jim budou
vstávat!« mnul si radostně ruce Mirek. »Postrašíme je.«

»Prosím tě -- ale jak?«

»Jeden se přestrojíme za Bílou paní. -- V noci vystoupíme na hlásnou
věž a --«

»V noci?« přerušil ho Fanek. »To by se mi ani moc nechtělo.«

»Proč? Bojíš se?«

»No, nebojím, ale --« Fanek rychle nevěděl, co říci, aby Mirek
nepoznal, že má opravdu trochu strach.

»Představ si, jaká to bude švanda, až budou hrůzou ječet! Pomstíme se
za Lojzu. A za sebe také! Vždyť si jen vzpomeň na tu noc, kdy nás
přepadli! Ta ostuda!« dorážel na Fanka Mirek.

Připomínkou neblahé noci, kdy měl Fanek hlídku, ťal do živého.

»Tož co, já nejsem proti tomu. Můžeme je postrašit,« svoloval Fanek.
»Ale jen mi napadá, že nás nebudou v noci vidět v takové výšce.

»To už zařídíme. Podívej se,« rozvíjel svůj plán Mirek. »Ty se
přestrojíš za Bílou paní. Hodíš na sebe prostěradlo a už z tebe bude
strašidlo. Já vezmu baterku. Tajně opustíme Ostrov a zajdeme na hrad.
Vystoupíme na hlásnou věž a ty se postavíš tak, aby tě bylo zdola
vidět. Já na tebe budu svítit. Aby bylo více světla, můžeme vzít i
tvou baterku. Ty se budeš točit, klátit, mávat rukama --«

»To bude švanda!« rozzářil se Fanek. »Ale počkej,« napadlo mu, »co
kdyby tak všichni spali?«

»Žádné starosti!« uklidňoval ho Mirek. »Jak rozsvítím, začnu výt.
Anebo, počkej, nejprve zatroubíme na roh! Pak teprve začnu výt, a
nepomůže-li to, budu vydávat tak nelidské zvuky, že by to vzbudilo i
mrtvého.«

»Páni, to bude pomsta! Ti posypou z tábora, až tu hrůzu zhlédnou,«
smál se radostně Fanek.

»Za to ti ručím, že se nezastaví dřív než v Košíkově. To bude smíchu,
až poznají, kdo to byl ta Bílá paní,« těšil se Mirek.

»Teď si to tu musíme všechno dobře prohlédnout, abychom se zde potmě
vyznali,« připomněl Fanek.

Pozorně si prohlédli dějiště svého nočního dobrodružství. Jediný
balvan jim neušel, všechno promyslili do nejmenších podrobností.

»Tak můžeme, jít. Ale v táboře ani muk!« rozhodl Mirek.




XIV


Tichá noc pohltila Ostrov, Rosavu i okolní skály. V Osadě Stepních
Vlků byla taková tma, že by ji mohl krájet.

Cyril měl hlídku. Procházel se mezi stany a bystře se rozhlížel. V
ruce svíral těžkou sukovitou hůl. Černí Mustangové byli sice
varováni, ale kdo jim může věřit?

Náhle se ozval podivný zvuk: »Psssst!«

Co to má znamenat? Jako by někde v trávě zasykla zmije! Ale co by tu
dělala, v takových vlhkých místech?

Nebo že by se blížili Černí Mustangové? Že by se takovým způsobem
dorozumívali?

Cyril přiskočil ke stanům. Vzbudí Lojzu i ostatní chlapce a
přichystají vetřelcům takové přivítání, že na ně nezapomenou!

Ale hned nato uskočil polekaně zpět. Sykot vycházel ze stanu!

Ve chvíli, kdy chtěl poplašným křikem vzbudit celý tábor, rozhrnul se
vchod do jednoho stanu a v něm se objevila rozcuchaná hlava.

»Cyro, buď ticho!« zašeptal Mirek.

»Člověče, co nespíš!« spustil polohlasitě hlídač. »Já vás běžím
chránit, a zatím --«

»Nemluv!« ozval se tiše z druhého stanu Fanek: »Chceme ti něco
prozradit.«

»Co?« šeptal Cyril.

»Chceme se pomstít Černým Mustangům,« řekl přímo Mirek. »Ale nikdo
nesmí o ničem vědět.«

»A co chcete udělat?«

Mirek odvedl Cyrila kousek od stanů a tam mu vyložil celý plán. Cyril
byl nadšen.

»Držel bys hlídku až do té doby, než se vrátíme?« zeptal se Fanek.

»Proč ne?« souhlasil.

»A neprozradíš nás?«

»Nebojte se. Ale ráno to můžeme prozradit, ne?«

»To se neptej! Pobouříme celý tábor hned po svém návratu,« těšil se
již Mirek.

»Ostatně,« napadlo Fankovi, »uslyšíš-li Mustangy křičet strachem,
můžeš kluky vzbudit a říci jim, co se děje.«

»Ti budou skákat!« Cyril se zapomněl a v radosti téměř vykřikl.

»Nekřič, člověče, nebo bychom nesměli jít nikam!« napomínal ho Mirek.
»To víš, Lojza by nám to nedovolil!«

»Však už jsem potichu,« šeptal zase Cyril.

»Ale teď už pojďme,« vyzýval Mirek.

Vzali si prostěradlo, svítilničky, roh, pořádné hole a přeplavili se
na druhou stranu.

Až dosud byli klidní. Ale v temném lese ulehla na ně podivná tíha.

»Kdo půjde první?« začal Fanek.

»Víš co?« Mirek dostal nápad. »Chytneme se za ruce a půjdeme vedle
sebe.«

Kráčeli lesní stezkou beze slova. Ponurá velebnost nočního ticha v
lese je skličovala. Teprve, když si jejich oči zvykly na hustou tmu a
když začali rozeznávat jednotlivé předměty v okolí, trochu se
uklidnili.

»To by člověk neřekl, jak je ten les v noci strašidelný,« začal
Fanek.

»Je,« souhlasil Mirek. »A řeknu ti upřímně, že sám bych tu nechtěl
jít.«

»Ani já.«

Konečně byli pod hradem.

»Nechci vidět, co budou dělat Mustangové, až ten cirkus začne!«
oživoval Mirek.

»A co teprve na Ostrově! To bude jásotu!« Fanek se již těšil, jak
napraví svou nedbalost na hlídce.

Opatrně stoupali ku bráně.

»Nezapomeň na zlomenou příčku,« připomněl Mirek, když stáli u
žebříku.

Vystoupili nahoru. Rozhlédli se kolem a nová úzkost jim sevřela
hrdla. Všude vůkol ležela neproniknutelná tma. Temné moře stromů
tajemně šumělo a obrysy zřícených hradeb jako by zvedaly k obloze
zaťaté pěsti a hrozily vetřelcům.

Ale teď již nebylo možno couvnout.

Upravili si místo, na němž budou prováděti nejodvážnější kousek svého
života. Po celém těle jim probíhalo mrazivé chvění. Fanek se zabalil
do prostěradla a zkoušel několik pohybů. Šlo to dobře. Mirek si lehl
na hradbu.

»Ale při tanci dej pozor, abys nespadl,« napomínal Fanka.

»Myslím, že bych toho měl dost,« řekl Fanek s nuceným klidem.

»Však já ti budu svítit i pod nohy,« dodával mu odvahy Mirek. »Tak
co, jsi připraven?«

»Začneme!«

Mirek zvedl k ústům roh a tichou nocí zazněly táhlé zvuky: Tú -- tú
-- tú -- tú -- -- --

Sotva doznělo troubení, ozval se z tábora Černých Mustangů ustrašený
výkřik:

»Kluci, vstávejte!«

»Hlídka!« zašeptal Mirek a rázem s něho spadla všechna tíseň. I Fanek
byl hned ve svém živlu.

»Tak, začni tančit!«

Mirek stiskl knoflík elektrické svítilničky. Jasný pruh světla ozářil
bílou postavu.

Zezdola k nim dolehlo nové naříkavé zvolání: »Kluci -- podívejte se
-- tam --!«

»Co je?«

»Co je to?«

Fanek začal klátit rukama a kroutit se jako tanečnice, zatím co Mirek
příšerně vyl. A protože se Fankovi zdálo, že Mirkovo vytí je slabé,
přidal se k němu a vydával žalostné stenání. Jejich spojené hlasy by
dovedly nahnat strachu i ve dne, natož uprostřed hluboké noci!

»Strašidlo!« zaúpěl kterýsi Mustang.

»To je Bílá paní! «

»Ííííííííí --!« ozvalo se úpění.

»Ééééééééé --!« mísil se do toho zoufalý nářek.

»Pryč! Pomóóóc!«

Chlapci rozeznali zřetelně Vaškův hlas.

»Dobré je to, Fanku,« šeptal vesele Mirek. »Teď jenom přidat, aby si
to nerozmyslili.«

»Neboj se! Ti poběží až do Košíkova!« jásal Fanek, ale pro jistotu
nabral dechu a spustil znovu. Mirek se k němu přidal a vyli ještě
hrozněji a nelidštěji než prve.

Dole zatím křik slábl a slábl. Poslední Mustang prchal z tábora.
Utíkal tak, jak se probudil -- bos, v teplácích, v košili a bez
čepice. Pádil za ostatními Mustangy, jejichž poděšené volání se stále
ještě rozléhalo mlčícími lesy.

»Povedlo se nám to,« rozesmál se Fanek. »Až se dovědí, že to byli
Stepní Vlci --«

»Jenom -- budou-li nám věřit --« zalekl se Mirek.

»Vidíš, na to jsem nepřišel. Ale počkej! Nemáš tužku a papír?
Zaneseme jim pozdrav!«

»Do tábora? A -- kdyby se tak právě vraceli?« obával se Mirek.

»Ti se nevrátí! To zas žádné strachy!« uklidňoval ho Fanek a už psal
na kousek papírku při světle elektrické svítilničky: »Pozdrav od
Bílé paní přinášejí Stepní Vlci.«

»To je ohromné!« usmíval se už Mirek. »Jen nebude-li se na nás Lojza
zlobit!«

»Zlobit? Proč?«

»No, víš -- když on to chce tak přísně po skautsku, víš, o té
pomstě!«

»Ale co!« mávl rukou Fanek. »Však to není nějaká strašná pomsta.
Nikoho jsme se ani nedotkli --«

»To máš pravdu,« uklidňoval své svědomí Mirek. »Nikoho jsme se ani
nedotkli, ale mají toho dost.«

»Teď pozor, ať se s některým nesrazíme,« nedalo to Mirkovi, když se
blížili k táboru.

Jeho obavy byly zbytečné. Osada Černých Mustangů byla jako vymetena.
Fanek zapíchl lístek na vlajkový stožár.

»A teď rychle na Ostrov! Naši se nás jistě nemohou dočkat!«

»Myslíš, že nás slyšeli?«

»Zaručeně! Vždyť v tom tichu se to muselo ozývat jako hrom!«

Spěšně vykročili. Občas se opatrně rozhlédli, ale nikde nebylo ani
živé duše. Přesto si oddychli, když se přiblížili k Ostrovu.

»Vidíš je?« zvolal pojednou Fanek.

»Naše kluky? Stojí na břehu Ostrova!«

»Už nás čekají!« -- Rychle nasedli do loďky a odrazili.

»Kluci, jste to vy?« zvolal nejistým hlasem Cyril.

»Ano!«

»Sláva! Tož co je? Jak to všechno bylo?« oživl Ostrov halasem
nadšených a zvědavých výkřiků.

»Bylo to slyšet až sem?« vyzvídali šťastní hrdinové noci.

»No jej! A jak krásně!« volal nadšeně Cyril. »Jak jste zatroubili,
hned jsem všechny vzbudil.«

»Vypadalo to, jako by někoho na nože bral!«

»Jen škoda, že jsme vás neviděli! Jak jste to dělali?«

Fanek s Mirkem museli dopodrobna vyložit, jak to všechno provedli.
Když pověděli i o své návštěvě v táboře Černých Mustangů, nadšení
Stepních Vlků dostoupilo vrcholu.

»Teď aspoň budou vědět, že se Stepními Vlky nejsou žádné žerty!«

»To jim ty převrácené stany přišly draho!«

»A ty závody taky!« doplnil Karel, ale hned se zarazil. Co tomu všemu
říká Lojza? Ale Lojza se také usmíval a nic neměl proti tomu, aby se
mluvilo o Černých Mustanzích.

»Lojzo, na počest Mirka a Fanka navařím čaje,« řekl Cyril slavnostně.

»To můžeš!« svoloval ochotně vůdce.

V okamžiku byl rozdělán oheň. Netrvalo to dlouho a čaj byl hotov.
Chlapci popíjeli, vykládali a šťastně se smáli.

»Ty, Lojzo,« začal Fanek, když byla zábava v nejlepším, »když teď už
mluvíme o Mustanzích, pověz nám, co se to stalo na Kozlu s tebou a s
Vaškem!«

Lojzova rozveselená tvář pojednou zvážněla. Chvíli seděl nehnutě s
očima upřenýma do ohně. Pak se kousl do rtu a zavrtěl hlavou.
Vypadalo to, jako by sváděl veliký boj. Chlapci s něho nespouštěli
očí.

»Ne,« vydralo se mu konečné těžce z hrdla. »O Mustanzích si mluvte,
chcete-li. Ale o Vaškovi nechci slyšet ani slova.«




XV


»Mirku, vykládej ještě o té Bílé paní!« burcoval Mirka Milan,
sotva si ráno protřel oči.

»Vykládej! Vykládej!« hrnuli se jeden po druhém do Mirkova stanu.

»Počkat, kluci,« napomínal je Lojza. »Nejprve se dáme do pořádku.
Umyjeme se, nasnídáme, uklidíme a na malinách nám to Fanek s Mirkem
ještě jednou dopodrobna vyloží.«

»A kdo by tak dlouho čekal! Vykládej, Mirku! Nebo ty, Fanku!«

»Ne, kluci. Napřed umýt! Pořádek být musí!« trval na svém vůdce.

Když byla nemilá povinnost skončena, posedali k snídaní.

»Kdo dnes vařil?« tázal se Fanek.

»Já,« hlásil se Jožka. »A mám pro vás novinu. -- Slávka ví, že jste
strašili. říkala, že to pana hajného v noci probudilo. Že prý se
zlobil.«

»Proč?«

»To nevím. Já jsem se jí raději na nic neptal. A Slávce také nebylo
do řeči.«

»A co! Kdož ví, co jí přelezlo přes nos! Proč by byl na nás pan hajný
rozzlobený?« durdil se Mirek, ale moc klidný nebyl.

»Však uvidíme,« řekl rozvážně Lojza. »Vezměte hrnce a pojďme. A ty,
Cyro, zůstaneš v táboře, pravda?«

»Když myslíš, šerife -- Ale nebuďte tam dlouho! Aby vaření oběda
nezůstalo jen na mně! Beztoho, nebýt mne --« mávl rukou.

»Už jsme umřeli hlady, viď?« zasmál se Karel.

»A myslíš, že ne?« zlobil se Cyril. »Kdo vařil před závody? Kdo vařil
v den závodů? Kdo vařil po závodech? Kdo? Cyril a zas Cyril!«

»Chudáčku! Div sis hlavu nepolámal přemýšlením, co nám uchystat! Ve
čtvrtek byly zemáky na cibulce, v pátek byla krupice, v sobotu zemáky
na cibulce a v neděli krupice,« škádlil ho Jožka.

»Cyril má pravdu! Nebýt ho, opravdu bychom nejedli,« zastával se
napadeného Lojza.

»No, ne, Cyro, já vím, že jsi z nás nejlepší kuchař, ale uznej, je-li
stále jedno a totéž --«

»Ve středu byla také krupice,« vzpomněl si Milan.

»Jestli budete bručet, tak bude dnes zase,« řekl rozhodně Cyril. »A
vraťte se za chvíli!«

»Chceš-li nás uctít krupicí, tak přece nemusíme spěchat!« smál se
Karel.

»Ale -- nejde jen o ten oběd --. Kdyby nás tak přepadli Mustangové!«

»To se neboj! Ti si dnes poslali tatínky pro stany a sami sedí v
Košíkově u maminek,« chlácholil ho Mirek.

»Možná, že si půjdou pro stany sami. A třeba se u nás zastaví, až si
přečtou lístek a poznají, kdo byla ta Bílá paní. A pro ten případ
bych tu měl přece jen někoho mít,« dodával Cyril se starostlivým
výrazem ve tváři. »Já bych se pak mohl zapomnět, a to víte -- jednoho
bych si snad ještě vzal na svědomí. Ale pobít je všechny -- to by
bylo --«

Bouřlivý smích chlapců ho přerušil.

»Ten Cyril -- to je opravdu dravá šelma!« smál se Mirek, až se
zajíkal.

»Cyril má pravdu, jako vždycky,« řekl se strojenou vážností Lojza.
»Jeden by tu s ním měl zůstat k vůli převážení. Cyril se stále ještě
bojí sám na vodu a nechat loď u břehu bych také nechtěl!«

»Tak já tu zůstanu s Cyrilem a budu ho krotit, kdyby na nás přišli
Mustangové,« nabízel se Karel se smíchem.

Chlapci si vzali nádoby na maliny a odešli k řece. »Tak, kluci,
vykládejte to ještě jednou, ale pěkně po pořádku,« žadonil Jožka,
sotva zašli do lesa.

Fanek s Mirkem se nedali dvakrát pobízet.

Pojednou se za nimi ozvalo hromování:

»Prachmilionská strašidla, tož už vás mám!«

Chlapci sebou uleknutě trhli. Už to bylo tady!

»Dobrý den, pane hajný!« pozdravili zkroušeně.

»Nazdar!« zabručel nevrle. »Co to bylo dnes v noci?«

»A -- jak to -- víte?«

»Já vím o každém komáru ve svém revíru! Jak bych potom nevěděl o Bílé
paní! Ale -- prachmilion -- nahnali jste jim strachu!« mrkl šibalsky.

»Ano?« obklopili ho zvědavě. »Povídejte nám o tom!«

»Povídejte -- povídejte --!« zase už bručel. »Povím, ale nejdříve si
musím s vámi něco vyřídit. Že plašíte zvěř, to vám nenapadlo?«

Chlapci na sebe zmateně pohlédli.

»Vidíte, na to jsme zapomněli,« řekl Lojza. »Ale -- už se to nikdy
nestane, pane hajný, věřte mi,« sliboval za všechny.

»Už se stalo, ale po druhé na to nezapomeňte! Nebo -- prachmilion -- já
když se dopálím, dovedu párat břicha!« zakroutil divoce očima.

»Mrtvým zajícům, viďte, pane hajný?« zasmál se Mirek, neboť viděl, že
bouře už minula.

»A ty prachmilione! Zná mě to týden, a už mi to bere slova od úst!
Ale mám to pěknou čeládku ve svém revíru! Nejdříve Stepní Vlci, potom
Černí Mustangové a teď dokonce Bílá paní! A který jste to byl?«
rozhlédl se po chlapcích.

»Já,« červenal se Fanek.

»A já jsem mu svítil,« hlásil se hrdě Mirek.

»Prachmilionští kluci! V tom aby se ďas vyznal! Vypadá to jak ovečka,
jmenuje se Stepní Vlk -- a v noci je z toho Bílá paní!«

Chlapci se dali do smíchu.

»A jak to víte, pane hajný?« hořeli nedočkavostí.

»Hm ... tož spím, spím, zdá se mi cosi krásného a najednou slyším: tú
-- tú -- tú -- tú. Otevřu oči, vyskočím z postele a zase slyším
takové vytí, jako by se hnala smečka vlků. Tak jsem se rychle oblekl,
uchopil jsem pušku a vyběhl ven. Vytí přicházelo od hradu. Dal jsem
se po hlase. Sotva jsem ušel několik kroků, zaslechl jsem nové zvuky.
Tentokrát se to podobalo nářku.«

»To byli Mustangové, jak utíkali!« řekl rychle Fanek.

»Za chvíli jsem se s nimi srazil. Byli celí vyděšení a utíkali k
hájence. -- Kam běžíte? ptal jsem se. -- K vám! vyhrkl jeden. Hlas se
mu při tom zatřásl a zřetelně jsem slyšel, jak mu cvakají zuby!«

»To je báječné!« mnul si ruce Mirek.

»A ty prachmilione! Já, že ho rozbrečím, a on --«

»Povídejte, pane hajný!« žadonil Milan.

»Tak když mu tak ty zuby cvakaly, tož se ho ptám: Co se vám stalo? --
Tam -- na hradě -- straší! vyrážel ze sebe udýchaně druhý. -- A co? -
Bílá paní! -- Dalo mi to hodně práce, než jsem je donutil, aby se
vrátili. Ale to jste měli vidět, když jsme našli váš lístek! Křičeli,
nadávali, bouřili se proti svému vůdci, že prý on je přemluvil k
jakémusi přepadnutí a že teď k vůli němu budou mít v Košíkově ostudu.
Bezmála by se byli do sebe pustili.«

»To je škoda, že to neudělali!« litoval Mirek.

»Ale to jste jim neměli dělat, chlapci,« řekl zase vážně hajný.

»Když oni nás přepadli!« řekl nakvašeně Fanek.

»Přepadli? A vy prachmilioni! Jak to bylo?«

Chtěj nechtěj museli mu povědět o přepadení Ostrova.

»Tož takové je to?« potahoval si knír. »Pěknou čeládku jsem si
nasadil do revíru! Pěknou! Teď abych dával pozor, aby Stepní Vlci
nesnědli Černé Mustangy nebo naopak.«

»My už budeme dělat dobrotu, pane hajný. Však už jsme si to s nimi
vyřídili,« sliboval rozšafně Lojza.

»Chci to vidět! A jak ještě něco uslyším, tož -- prach a broky!«
zahromoval a měl se k odchodu.

»Děkujeme vám, pane hajný,« volal za ním Lojza.

»Zač?«

»No --« pravil v rozpacích -- »za to, že jste nám odpustil to rušení
zvěře!«

»Co s vámi! Jednou postrašíte Černé Mustangy, po druhé se třeba
pustíte do starého hajného! Se Stepními Vlky aby byl člověk zadobře,«
pomrkával šibalsky.

Po jeho odchodu se chlapci ještě chvíli bavili o nočním dobrodružství
a potom se rozběhli po rubisku. Malin tam bylo tolik, že nádoby se
jim vůčihledě naplňovaly.

Jožka měl asi půl konve, když se mu sbírání omrzelo. Slunce pražilo
do zad a oči se mu zavíraly po nočním bdění a hlídce. Postavil konev
k pařezu a lehl si na trávník. Za chvíli usnul. Ve spánku rozhodil
rukama, až se konev převrátila do mechu, ale nic o tom nevěděl.

Vzbudilo ho volání chlapců, kteří se již ubírali domů. Rychle přikryl
konev pokličkou a spěchal za nimi.

Cestou si zase vykládali o Bílé paní.

»To bude ve třídě haló, až to povíme klukům!« těšil se Milan.

»Ti budou mrkat, až jim předvedu na stupni indiánský tanec, který
jsem prováděl na hradě,« mnul si ruce Fanek.

»A až jim povíme, jak jsme si tu vařili --.«

»Jak jsme se vozili na loďce --.«

»Jak jsme chodili na maliny --.«

»Ale jednu věc bychom ještě měli udělat. Táborák,« řekl Lojza.

»Tož to ano!« nadchli se všichni.

»Ale jaký program?« staral se Jožka.

»Něco už svedeme,« chlácholil ho Fanek.

»Mirek s Fankem mohou předvést Bílou paní,« navrhl Milan. »Já jim to
sepíši jako divadlo. A také bych mohl sestavit kapelu.«

»Tak vida, program je hotov!«

Zatím přišli k řece.

»Tak co, Cyro, nepřišli?« volali s břehu.

»Ále!« mávl rukou Cyril. »Ani stopy! Myslím, že jsou opravdu v
Košíkově!

»Nejsou. To budete koukat!«

Karel zajel pro chlapce a ti se hned na lodi nadšeně rozvykládali.

»A nyní dáme maliny do jedné nádoby a zítra je někdo zanese na
prodej. Dobrých pár korun. Stejně se nám pokladna rychle prázdní,«
řekl Lojza, když skončili vypravování. Karel odskočil do stanu pro
pětilitrový hrnec. Jeden po druhém sypali do něho svůj úlovek.

»Tož co? Bude plný?« byl zvědav Mirek.

»To už asi ne,« řekl Lojza, když Milan převrátil svůj hrníček.

»Počkejte, ještě já jsem nevysypal!« spěchal k nim Jožka se svou
velikou konví.

»Tys toho asi moc nenasbíral, když jsi tam tak dlouho spal,« smál se
Fanek.

»Jen si nemysli!« bránil se Jožka. »Pořádný sběrač nasbírá za hodinu
víc než nepořádný za půl dne!«

A aby dodal svým slovům náležité váhy, rázně vytrhl pokličku a
převrátil konev. Do pětilitrového hrnce spadlo jen několik malin.
Chlapci se dali do smíchu.

»Neříkal jsem to?« zvolal vítězoslavně Fanek.

»Jak to?« zrudl Jožka. »Vždyť jsem jich tam měl. Aha, ony se trochu
spekly! Počkejte, já jim pomohu!«

Strčil ruku do konve. Hned nato se rozlehl Ostrovem jeho drásavý
výkřik. Konev dopadla na zem a z ní se zvolna soukal had.

»Zmije!« vykřikl zděšeně Milan.

»Zabijte ji!« vzpamatoval se rychle Lojza.

Každý uchopil prut nebo hůl a začali bušit do jedovatého zvířete. Za
chvíli byla zmije ubita.

»Uštkla tě?« přiskočil Lojza k naříkajícímu Jožkovi.

»Ano! Sem!« ukazoval k zápěstí, kde byla nepatrná skvrna.

»Co teď?« lekal se Mirek. »Vždyť dostane otravu krve!«

»Musím s ním zajít do města,« rozhodl se rychle Lojza.

»A nerozleze se zatím jed po celém těle?« strachoval se Fanek.

»To je pravda,« zachmuřil se Lojza. »Nevíte o nějakém rychlém
prostředku při uštknutí?«

Chlapci zavrtěli ustrašeně hlavami.

»Ani ty, Mirku?« obrátil se na táborového samaritána.

»Ne, to nevím,« odpovídal zmateně Mirek.

A to byla Cyrilova chvíle.

»Běžte pryč!« odžduchl je od Jožky. »To se dělá takhle!«

A před užaslými zraky chlapců se rozvíjelo něco naprosto
neočekávaného. Cyril uchopil Jožkovu ruku a pevně ji ovázal asi deset
centimetrů nad místem uštknutí. Potom rozpálil svůj nůž nad ohněm a
ránu rozřízl. A konečně se sklonil k Jožkovu zápěstí a vyssával ústy
krev tak dlouho, dokud nepřestala téci.

Chlapci ani nedýchali. -- Cyril! -- Ten tlustý, neohrabaný Cyril, o
němž se vždycky domnívali, že nedovede nic, jen dobře se najíst! Ale
to ještě nebylo všechno.

»Postavte tam rychle na kávu!« rozkazoval. »Ty, Jožko, lež a ani se
nehýbej! Až bude voda vřít, půjdu to dodělat sám.«

Baculatý chlapec rostl v očích Stepních Vlků do závratné výše.

»Neumru už?« ptal se Jožka mdlým hlasem, když vypil kávu.

»Já myslím, že ne. Ale pro pana doktora by se mělo zajít. Co myslíš,
Lojzo?« obrátil se Cyril k vůdci, ale Lojzy tam nebylo.

»Kde je Lojza?« ulekli se.

»Tamhle! Vidíte ho?« ukázal Fanek k ohybu cesty.

»Kam běží?«

»Asi do hájenky pro pana hajného.«

»Ten přece není doma. Však víte, že šel do bažantnice,« připomínal
Milan.

Lojza neběžel. Lojza letěl! Vždyť se jednalo o život kamaráda!
Zastavil se až u hájovny. Ve dveřích se srazil se Slávkou.

»Slávko, prosím tě, mohla bys mi půjčit kolo?« vyhrkl udýchaně.
»Pojedu do města pro doktora. Jožku uštkla zmije!«

»Nevykládej!« zbledla.

»Opravdu. Cyril sice ránu vyčistil, ale to jistě nestačí. Potřebujeme
rychle doktora. Půjčíš mi je?«

»Právě jedu do města nakupovat. Zastavím se vám u pana doktora
Zálešáka,« nabídla se.

»Jel bych raději sám --«

»Neboj se! Vyřídím to dobře a pojedu jako divá,« řekla, vzala kolo a
už ujížděla. Lojza se rychle vrátil na Ostrov.

»Kde jsi byl?« vítali ho chlapci.

»U hajných. Slávka jela do města pro lékaře. Bude tu za chvíli.«

»Tož to je dobře,« řekl ulehčeně Cyril. »Jožkovi je nějak nevolno.«

Lojza zašel do stanu za Jožkou.

»Bolí tě to, Jožko?« zeptal se účastně.

»Ta rána ne, ale tak je mi -- nějak divně --,« a z očí mu vytryskl
proud slz.

»Neboj se, Jožko,« těšil ho Lojza. »Slávka už jela pro doktora.
Uvidíš, že zas bude všechno v pořádku.«

Zatím Stepní Vlci netrpělivě pohlíželi k cestě.

»Už kdyby přijel!« řekl Karel. »Nebo já mám takový strach --«

»Já také,« přidával se Mirek a netrpělivě švihal proutkem. »Víte,
kdyby tak umřel --«

»Kdyby jel autem, mohl by tu za chvíli být,« počítal Milan.

»Autem se sem nedostane.«

»Až k hájence ano. A od hájenky je to už kousek.«

»Poslyšte, že už jede!« zvolal pojednou Fanek. »Zaslechl jsem
nějaké troubení.«

Chlapci zmlkli a naslouchali. Kdesi v dálce se ozýval hukot motoru.

»Opravdu! Lojzo! Jožko! Lékař už jede!« volali a běželi s radostnou
zprávou ke stanu.

»Běžte mu naproti,« vybídl je Lojza. »Já tu zůstanu s Jožkou. A
některý byste mohl trochu pouklízet okolo stanů.«

»Tak ať jdou naproti Fanek s Mirkem a my ostatní tu zůstaneme,« mínil
Cyril.

Do chlapců vjela bývalá živost. Zatím co Fanek s Mirkem pospíchali k
hájence, ostatní uklízeli ve stanech, u ohniště a v celém táboře. Za
chvíli se všechno jen lesklo. Ale to se už objevil na břehu Rosavy
starší tlustý pán s brýlemi a koženou taškou v průvodu obou Stepních
Vlků.

Mirek s Fankem ho šťastně dopravili na Ostrov.

»Tak kde máte toho pacienta? A jak je mu?«

»Špatně. Jdou na něho nějaké mdloby.« sděloval polekaně Lojza.

»Nu, uvidíme,« řekl lékař. »Vyneste ho před stan!«

Když ho prohlížel, všichni beze slova viseli na jeho rtech. Co řekne?
Uzdraví se Jožka? Či bude muset jít domů a oni s ním? Nebo je to už
tak zlé, že --

»Tak který je to ten fešák, co vyčistil pacientovi ránu?« pohlédl
lékař na chlapce.

»Já,« hlásil se nesměle Cyril.

»Jsi pašák, chlapče,« poklepal mu lékař na rameno. »Provedl jsi to
znamenitě. Kdepak ses tomu naučil?«

»Víte, to bylo tak,« zářil Cyril. »Jednou byl náš tatínek v horách na
dříví a přivezl v roští zmiji. Uštkla sousedku, která byla právě u
nás. Jejich Vladimír, co studuje na doktora, jí ránu rozřezal a krev
vyssál.«

»Vidíš, jak je to dobré, když člověk chodí po světě s otevřenýma
očima,« chválil ho lékař. »A ty, Jožko, už nemusíš mít strach,«
pohladil chlapce po vlasech.

»Já jsem se bál, že umru,« usmál se Jožka.

»To bys tomu dal! Tak hodných chlapců je pro smrt škoda!«

»Tak už je mu opravdu dobře, pane doktore?« zeptal se Mirek.

»Ano. Za pár dní si na zmiji ani nevzpomene.«

Chlapcům spadl balvan se srdce.

»Děkujeme vám, pane doktore,« řekl Fanek.

»A, pane doktore, co jsme dlužni?« vyběhl Lojza ze stanu i s
pokladničkou.

»Na to je ještě čas,« usmíval se lékař. »Nejdříve si to musím u vás
prohlédnout.«

Chlapci povodili lékaře po celém Ostrově a ochotně odpovídali na
všechny jeho otázky. Lékař se jen usmíval a pokyvoval hlavou: »Safra,
safra, kdo by to byl řekl do košíkovských chlapců.«

Když si všechno prohlédl, měl se k odchodu. O nějakém placení nechtěl
ani slyšet.

»Vezměte si alespoň tohle, pane doktore,« přiběhl Fanek s hrncem
malin. »My vám to doneseme až do auta.«

»Tož to je něco jiného,« přijímal lékař. »Ale -- co s hrncem?«

»Já půjdu zítra nakupovat do města, tak se proň zastavím,« řekl
Lojza.

»Tak dobrá. Pak mi aspoň povíš, jak je s Jožkou. Nu, a teď mě šťastně
převezte na té vaší kocábce,« loučil se s chlapci.

»Děkujeme vám, pane doktore,« volali Stepní Vlci a byli by objímali
celý svět radostí, že to s Jožkou tak šťastně dopadlo.




XVI


»Jak je s Jožkou?« byla první otázka Lojzova, když ráno vyběhl ze
stanu.

»Spí,« odpovídal tiše Fanek. »Kluci říkali, že pozdě usnul.«

»Tak ho necháme spát, třeba mu potom bude už dobře.«

Chodili okolo Jožkova stanu jako stíny. Jakmile některý promluvil
poněkud hlasitěji, hned ho ostatní Vlci napomenuli varovným posunkem
nebo pohledem. Slunce stoupalo výš a výš a Jožka se stále
neprobouzel.

»Není mu snad zle?« lekal se Milan. »Vždyť už je mi to divné.«

»Zajdu se za ním podívat,« řekl Lojza.

Poodhrnul plachtu u vchodu a nahlédl dovnitř. Ostatní chlapci se
tlačili za ním.

»A vždyť on je už vzhůru!« zasmál se ulehčeně. »Tak co je, Jožko?«

»Už jsem jako ryba. A -- kluci -- děkuji vám,« řekl tiše Jožka a v
očích se mu to nějak zamžilo.

»Ale jdi! Hlavní věc, že jsi v pořádku,« smál se Lojza. »A na tvou
počest dnes uděláme táborák.«

»Ať žije Jožka!« vykřikl Mirek, a ostatní se k němu ochotně přidali.

»Co tam zas řádíte, vy prachmilioni?« ozvalo se vtom od řeky.

»Pan hajný!« zvolal radostně Lojza a už běžel k lodi.

Za chvíli byl hajný mezi nimi.

»Tak co je, ty lovče zmijí?« štípl Jožku do tváře.

»Už je dobře,« usmál se Jožka.

»Však bych ti nasekal, kdybys řekl něco jiného. Naše Slávka mě sem
div v noci nehnala. A byl bych šel. Ale když jsem si představil, že
byste si mne mohli splést s Mustangem, zašla mi chuť.«

»To jste udělal dobře. Nebo kdybyste se střetl se mnou, tak bych se
do vás pustil --«

»Jako dravec,« doplnili Stepní Vlci Cyrilovu větu se smíchem.

»Jak vidím, dobrou náladu vám ta zmije neodnesla.«

»Včera nám nebylo do smíchu, ale zato dnes --! Víte, pane hajný, co
je nového? Dnes budeme mít táborák s programem!«

»A vás, paní hajnou a Slávku na něj všichni srdečně zveme,« dokončil
pohotově Lojza.

»A vy prachmilioni! Co vám to zas napadlo?«

»Bude to krásné! Přijdete, pane hajný?« žadonili.

»Já bych přišel. Ale abyste mne potom něčím nevylekali jako ty
Mustangy!«

»Pane hajný, na vás tak zlí přece nejsme!«

»No, abyste neřekli, tak my přijdeme.«

Po odchodu hajného se hned pustili do příprav na večer. Nejdříve
nanosili pořádnou hranici roští, potom vymyli nádobí a uklidili ve
stanech a okolo nich. Odpoledne se vydal Lojza za nákupem do města a
ostatní nacvičovali večerní program. Fanek, Mirek a Milan oznámili
tajuplně, že zahrají divadlo a odešli do lesa.

Milan si lehl na trávník. Fankovi a Mirkovi poručil, aby ho
nevyrušovali, a začal sepisovat divadlo.

Kamarádi nakukovali z křoví na spisovatele. Ale na papíře stále
nic nepřibývalo, ač Milan usilovně okusoval tužku. Nakonec se
dopálil a že prý se bude hrát bez sepisování.

Karel s Jožkou a Cyrilem zůstali na Ostrově.

Když se divadelníci vraceli z lesa, volal Milan zdaleka:

»Měli bychom si teď zkusit tu kapelu! Ať to klape, až přijdou hajní.«

»Lojza tu ještě není,« oznamoval Karel.

»To by byla švanda, kdyby se tak do večera nevrátil!«

Jejich obavy byly zbytečné, neboť Lojza se objevil tak náhle, jako by
z vody vyrostl. »Páni, ten toho nese!« užasl Cyril, když spatřil
objemný náklad na Lojzových zádech.

»Už jsme myslili, že nepřijdeš!«

»To víte. Snad bych nezmeškal nejkrásnější večer našeho táboření! A
co je s tebou, Jožko?«

»Už ani o ničem nevím. A u pana doktora jsi byl?«

»Byl. Říkal, že už se nemusíme ničeho bát. A posílá hrnec od malin.
Však jsem se s ním zahřál!«

»A co toho tolik vlečeš?« divil se Mirek.

»Prosím tě,« zrozpačitěl Lojza. »Tož to víš: cukr, sůl, čaj --«

»Kotlík na čaj se jen leskne,« ukazoval svou odpolední práci Karel.

»Necháme vařit Cyrila, ten se v tom vyzná nejlépe,« navrhl Lojza.

Cyril měl radost z Lojzovy pochvaly a rád přijal nabídku, aby byl při
té slávě vrchním kuchařem. Hned se však zatvářil ustaraně.

»Páni, na něco jsme zapomněli,« zalomil rukama.

»Na co?« polekali se.

»Z čeho budou hajní pít? Máme jen sedm hrnků!«

»Vidíš, na to jsme zapomněli!«

»Ale co!« mávl rukou Mirek. »Já vypiji čaj i z kotlíku,jen když
bude dobrý. A svůj hrneček dám --«

»Slávce,« škádlil ho Karel.

»Třeba. Však si to zaslouží, ne? Nosí nám mléko, byla pro doktora --«

»A já budu pít z kastrolka a zas bude o hrnek víc,« nabízel Milan.

»Ale to nic není! To už nebude tak slavnostní!« naříkal dál Cyril.

»Tož -- pěknější by to bylo, kdybychom měli dost hrníčků, ale
nejsou-li, co dělat!«

»A co byste řekli tomuto?« ozval se Lojza a vytáhl z batohu tři nové
porculánové hrníčky.

»Lojzo!« zvolali překvapeně. »Kde jsi je vzal?«

»Koupil.«

»Páni, já vám řeknu, že takového vůdce by musel hledat se svíčkou,«
řekl slavnostně Cyril, a ostatní přizvukovali.

»No, kluci, ale teď si musíme zkusit ještě tu naši kapelu,«
připomínal znovu Milan.

Všichni ochotně poslechli. Každý uchopil svůj nástroj -- a byly to
nástroje prapodivné, nahonem v táboře sehnané -- a už to hřmělo!

Pomalu se už začínalo stmívat, když zkouška končila.

»A ještě něco!« zvolal Fanek, když se rozcházeli.

»Co ještě? S takovou nebudeme hotovi ani do půlnoci,« durdil se
Mirek.

»Ale toto je nutné,« tvrdil Fanek. »Podívejte se, mně se docela líbí,
že Cyril to chce mít tak nóbl.«

»No, a co ty bys ještě chtěl? Však hrníčky už máme!

»Ano, ty máme. Ale jak vypadáme my?«

»Jak to?«

»Však se podívejte! Každý je umouněný, ušpiněný, rozcuchaný --
vypadáme, jako bychom vodu neviděli nejmíň měsíc.«

»Kluci, Fanek má pravdu,« zvolal Lojza. »A proto -- mýdlo, ručník a
do Rosavy!«

Za chvíli voda stříkala a Stepní Vlci se drhli, až jim kůže
červenala. Potom si vykartáčovali šaty, po prvé za celou dobu
táboření se učesali, a když byli v nejlepším, ozval se výkřik
Milanův: »Už jdou!«

»Kdo?« Fankovi leknutím vypadl hřeben z ruky.

»No hajní!«

Naposled se podívali do střípku zrcátka a už běželi k řece.

»A vy prachmilioni! Vždyť já vás dnes nemohu ani poznat,« žasl hajný.
»Každý září jako nová pětikoruna, umytý, učesaný -- co se to s vámi
stalo, Stepní Vlci?«

»No, víte -- když máme ten táborák. A kde je paní hajná?«

»Maminka nechce nechat prázdnou chalupu,« vysvětlovala Slávka. »A
místo sebe vám posílá koláče.«

»No tohle! To ani nemusela,« upejpali se Stepní Vlci, ale měli se co
přemáhat, aby rovnou nezalovili v krabici. Koláče! Už tolik dní je
neměli!

»Ani neochutnáte? No, to je budeš muset vzít domů, Slávko,« potahoval
si knír hajný.

»A jej! Tož to my si raději vezmeme,« vyhrkl Cyril, a už měl krabici
v rukou.

»Necháme si je až k čaji,« rozhodoval Lojza. »Panečku, to si
pochutnáme! A že paní hajné mockrát děkujeme.«

»Já to všechno vyřídím,« usmíval se hajný. »No, a teď nám ukažte, jak
umíte dělat táborák.«

Chlapci zavedli návštěvníky k velké hromadě roští, před níž narychlo
zbudovali lávku.

Mezitím Mirek pokynul Lojzovi a odvedl ho stranou.

»Lojzo, neměl bys to zahájit nějakou řečí?« řekl šeptem.

»Jako na uvítanou? Hm, tož -- mělo by to být, ale prosím tě, co bych
tak narychlo řekl?«

»Však ty už to dovedeš,« povzbuzoval ho Mirek.

»No, zkusím to,« řekl Lojza a vracel se k táboráku.

Chlapci se už po něm sháněli: »Lojzo, začni!«

»Však už jdu,« řekl odvážně, ale ruka se mu trochu zachvěla, když
sahal do kapsy pro zápalky. Postavil se tak, aby viděl na
návštěvníky, a začal: »Vážení hosté! Vítám vás jménem Vlků k stepnímu
táboráku -- totiž ne -- jako Vlk šerifů -- ne -- jako Vlk stepních
táboráků --«

»Jako šerif Stepních Vlků,« napověděl mu polohlasitě Fanek.

»Jako šerif Stepních Vlků vás srdečně vítám k našemu táboráku a -- je
to náš první táborák --«

»S programem,« vpadl mu do řeči Cyril a lehce se uklonil.

»Ano,« pokračoval Lojza, »první táborák s programem a Stepní Vlci vás
k němu srdečně vítají. Tím je náš táborák zahájen. Ať žije!«

»Ať žije! Ať žije!« volali Stepní Vlci po Lojzovi a tleskali i se
Slávkou jako o závod.

»Prachmilion! Tak oni dovedou i řečnit,« smál se hajný.

Uprostřed všeobecného veselí Lojza se sklonil s hořící zápalkou a
zapálil chuchvalec slámy, který vytáhli z Fankovy boudy. Sláma se
rozhořela jasným plamenem. Od ní se vzňalo i suché roští a za chvíli
vzplála celá hranice.

Milan, povzbuzen všeobecným nadšením, postoupil kupředu a oznamoval:
»Jako další číslo našeho programu je přestávka.«

Když uslyšel novou bouři smíchu, rychle vysvětloval:

»Totiž, potom vystoupí kapela Stepních Vlků. Ale musíme si to nejprve
připravit.«

Rychle se rozběhli do stanů pro hudební nástroje.

Lojza měl kastrol, Fanek starý hrnec, Mirek roh, Milan píšťalku,
Karel dvě pokličky, Jožka svazek lžic a Cyril kus plechu. Milan je
rozestavil okolo plápolajícího ohně, beze slova se uklonil a zvedl
ruce jako zkušený kapelník.

»Pozor, teď vám dám áčko!« zatřepal rukou a zahvízdl, až všem v uších
zalehlo. »Teď!«

Kapela spustila ohlušující rámus. Milan se ohlédl k obecenstvu.
Slávka se smála, až se popadala za břicho, a pan hajný si nestačil
utírat zaslzené oči. Povzbuzen úspěchem, začal Milan dirigovat celým
tělem. Klátil rukama, kroutil hlavou, vyskakoval do výše a zase si
sedal do dřepu a při tom křičel na hudebníky z plných plic:

»Forte, forte, fortissimo -- přidejte, člověče, nebo vás ze své
kapely propustím -- přidat, silně, fortissimo -- bubnujte lépe --
klarinet zeslabit -- a co ta křídlovka? -- činely, bušit do toho! --
třískat víc -- ráz - dva -- tři, ráz -- dva -- tři --«

Pojednou kapelník vyskočil, jak mohl nejvýše, svalil se na zem a
tvářil se, jako by byl dirigováním zmořen až k smrti. Při tom fučel
jako lokomotiva.

To bylo znamením pro hudebníky, aby zmlkli.

Úspěch byl dokonalý.

»Tati, já se už nemohu ani smát,« hekala Slávka.

»Prachmilioni, ale protřepali jste mi bránici,« nemohl se utišit
hajný.

A již vystupoval Fanek.

»Dalším číslem programu je divadlo. Poněvadž se musejí herci
namaskovat, prosíme o malý okamžik strpení. Zatím může být volná
zábava.«

Než všichni vyměnili mezi sebou několik slov, bylo divadlo
připraveno. A hned to začalo.

Milan s Karlem si stoupli před plápolající hranici a uchopili každý
za jeden konec přikrývku, která měla představovat oponu. A Milan hned
spustil povýšeným hlasem, jak to slýchával u vyvolavačů na výročních
trzích:

»Teď vám předvedeme velkolepou divadelní hru, kterou složili Stepní
Vlci. Děj této hry je ze skutečného života. Má tři krátká jednání,
ale dovíte se v nich víc, než z mnohé tisícistránkové knihy. Pozor,
pozor, nejkratší a nejnapínavější divadlo světa začíná!«

Chlapci odstoupili i s přikrývkou. Užaslým divákům se zjevilo prázdné
místo před plápolajícím ohněm. Slávka vypukla v bujný smích.

»Oni nás vyvedli aprílem!« křičela vesele.

»Tiše!« napomenul ji přísně Milan. »První jednání, v kterém se vám
představí hlavní osoby, hned začne!«

Sotva domluvil, ozvalo se vytí, které jako by přicházelo z veliké
dálky. Rychle se blížilo a za chvíli vystoupil na jeviště Fanek. Šel
opatrně, vysoko zvedaje nohy. Tvář měl zakrytu černou maskou. Přišel
až do středu jeviště a sotva znatelně se uklonil. Pak řekl hlubokým
hlasem:

»Jsem -- Stepní -- Vlk.«

A zase tak opatrně našlapuje, zmizel v protější houštině.

Hned nato se ozvalo zařehtání koně. Přicházelo blíž a blíž, až
diváci zaslechli dusot. Na scénu vyrazil s veselým řehotem
zamaskovaný Mirek. Uprostřed se zastavil a bujně vykřikl:

»Jsem Černý Mustang« a zmizel v křoví.

Milan s Fankem ihned napjali přikrývku a Milan oznamoval:

»První jednání je u konce. Viděli jste právě dvě nebezpečná zvířata v
lidské podobě. Mezi nimi vzniklo nepřátelství, které mělo strašné
následky. Jaké byly, to vám poví druhé jednání. Upozorňuji předem, že
toto jednání je jen pro silné nervy. Kdo je nemá v pořádku, ať raději
opustí místnost. Po celou dobu zachovejte naprostý klid.«

Poodstoupil s přikrývkou a před očima diváků se objevil spící Černý
Mustang. Spokojeně oddychoval. Náhle se objevila v pozadí bílá
postava a blížila se k spícímu. V houští se zablesklo a jasný pruh
světla ji ozářil. Současně se ozvalo táhlé zatroubení: Tú -- tú -- tú
-- tú --! Bílá postava začala tančit.

Černý Mustang se probudil. Protřel si oči, vykulil je na strašidlo a
polekaně vykřikl něco nesrozumitelného. Hned nato, provázen vytím
bílé postavy, prchal zděšeně s místa hrůzy.

Hlediště zaburácelo nadšeným potleskem.

»Druhé jednání je skončeno!« vykřikl Milan. »Jste stateční diváci, a
proto si myslím, že vydržíte na svých místech i v jednání třetím,
které je poslední.«

Odsunul oponu a na jevišti se objevil Černý Mustang. Na zádech měl
batoh a v ruce držel hůlku s připevněnou tabulkou, na níž bylo
napsáno: Do Košíkova k mamince. Ustrašeně se rozhlížel na všechny
strany a rychle odcházel s jeviště. Po jeho odchodu přišel Stepní
Vlk. Spokojeně si založil ruce na prsou, zhluboka si oddychl a řekl:

»Konečně je tu čistý vzduch. Nebezpečné koňstvo odtáhlo!«

Hned nato jej přikryla opona a Milan oznamoval:

»Nejkratší divadlo světa je u konce. Ředitelství divadla vám děkuje
za účast a uctivě se poroučí.«

Bouře potlesku se nemohla dlouho utišit.

»To bylo krásné!« volala nadšeně Slávka.

»Prachmilioni, kdo by to do vás řekl!«

»Škoda, že se na sebe nepřišli podívat Mustangové,« popadal se za
boky Karel.

Nikdo si nevšiml, že uprostřed živé zábavy Lojza odskočil k ohništi,
kde chvíli něco kutil. Pak se nenápadně vrátil k ostatním.

Fanek přiložil náruč suchého chrastí.

»Kluci, za mnou!« vykřikl šerif a hup! -- plameny táboráku se jen
zatřepaly, jak se nad nimi mihla mrštná postava Lojzova.

A Vlci -- jeden za druhým -- hup! hup! hup!

»Pozor, hoši!« napomínal je hajný.

»To nic není!« zavolala Slávka, a než jí v tom mohl někdo zabránit,
skočila přes oheň také.

»A teď přikročíme k poslednímu bodu našeho programu, a to je podávání
čaje,« oznámil Cyril a už běžel k ohništi, kde dávno vřela voda.

»Počkej, nejdříve tam půjdu já,« zadržel ho Lojza. »Mám ještě jedno
číslo.«

»Jaké?« zahořeli zvědavostí.

»Hned to bude,« sděloval tajuplně. »Ale jeden mi musíte pomoci.«

Mirek ochotně poskočil a za okamžik postavili před užaslé Stepní Vlky
kotlík a v něm -- uzenky!

»Ať žije Lojza! Ať žije šerif!« rozlehla se nová vlna nadšení
Ostrovem.

Každý -- i Slávka a pan hajný -- dostali po dvou, a Cyril, který
uzenky nade všechno miloval, dostal i dvě určené pro paní hajnou. Jen
se nad nimi zaprášilo!

»A teď ještě čaj a koláče!« oznamoval Cyril nadšeně.

»Chlapci, chlapci, vždyť to jsou pravé hody!« usmíval se hajný.

»To jsme si nemyslili, tati, že se tu tak najíme, co?« libovala si
Slávka. Také neměla nad uzenky.

»Lojzo, tož to byl jednou nápad!« obletovali svého vůdce a div ho
štěstím neobjímali.

»A hrát už nebudete nic?« zeptala se Slávka.

»Už je to všechno hotovo.«

»To je škoda! Mně se to tak líbilo, že bych tu vydržela i do rána.«

»Nám se taky ještě nechce spát. Že bychom ještě něco zahráli?« obrátil
se Mirek k chlapcům.

»To je těžko tak narychlo. Ale -- pane hajný, vypravujte nám něco,«
zaprosil Lojza a chlapci mu živě přizvukovali.

»Já? Já nic nevím,« odmítal.

»Ale víte! Jen si vzpomeňte! Třeba něco z vašeho života,« žadonili.

»Z mého života? No tak -- třeba vám povím -- jak jsem bojoval s
vlky.«

»S opravdovými vlky? A kde?« vyhrkl úžasem Milan.

»Buď ticho!« okřikovali ho netrpělivě. »Vypravujte, pane hajný!«

»Tak jednou byla krutá zima. Lidé říkali, že takových mrazů a vánic
nebylo pamětníka.«

»Náš tatínek to také jednou vykládal,« potvrzoval jeho slova Lojza.

»Náš také! Náš také!« volali jeden přes druhého.

»Tak aspoň vidíte, že je to pravda. A když už jsme myslili, že zima
povolí, začalo znovu sněžit. Sněžilo den, dva -- sněžilo stále,
závěje rostly, a když jsem se jednoho rána probudil, bylo ve světnici
tma jako v pytli. Byl jsem vyspaný, ale když jsem viděl tu tmu, ani
jsem se nedíval na hodiny a zůstal jsem ležet. Už jsem neusnul.
Převaloval jsem se v posteli a pohlížel jsem k oknu, kdy se trochu
rozsvětlí. Čas letěl, v břiše mi kručelo a stále tma, že by ji mohl
krájet. To je divné -- povídám si a posvítím sirkou na hodiny. Div
jsem leknutím nespadl s postele! Hodiny ukazovaly půl desáté a já šel
spat o deseti! Chvíli to trvalo, než jsem pochopil, že teď je půl
desáté dopoledne. Ale proč je tu taková tma? Přiskočil jsem k oknu --
za oknem tma! Běžel jsem ke dveřím, otvírám, otvírám -- nadarmo!
Vylezl jsem na půdu a chtěl jsem nadzvednout křidlici, abych se
podíval ven. Nešlo to! Po veliké námaze se mi konečně podařilo jednu
tašku nadzvednout. Na půdu se sesypala silná vrstva sněhu a zároveň
tam vnikl slabý paprsek denního světla. Pochopil jsem. Naše chalupa
byla zasypána až po komín sněhem! Co teď? Zima mně bylo, dříví bylo
na dvoře. Žízeň jsem měl, pro vodu jsem jít nemohl. A pomoc odnikud
nepřicházela. Po delším rozmýšlení jsem si řekl, že mi nezbývá nic
jiného, než dostat se ven komínem. Tak jsem lezl, krok za krokem,
pomalu a opatrně, až jsem se dostal k otvoru. Vyhlédnu ven, ale jaká
hrůza! Celým krajem se proháněly smečky vlků!«

»Páni!« vydechli vzrušení Stepní Vlci a Slávka zašeptala vyděšeně:

»A kde jsem byla já? A kde maminka?«

»Ty jsi tenkrát ještě nebyla na světě a maminka byla u tety v Brně.«

»A co dál, pane hajný?«

»Sotva jsem vlky uviděl, hned jsem se schoval zpět do komína. Ale již
bylo pozdě! Jedna smečka mne zahlídla a hnala se za mnou. Spustil
jsem se co nejrychleji dolů, odskočil jsem do světnice pro pušku a
spěchal jsem zase k peci. Sotva jsem přiběhl, ozvalo se temné
bouchnutí a v peci ležel obrovský vlk! Rychle se postavil na nohy a
přímo na mne! Zamířil jsem a bác! Vlk ležel v peci jak široký tak
dlouhý! A za ním druhý, třetí, čtvrtý a pátý -- nestačil jsem ani
nabíjet. Za chvíli byla pec tak nacpána mrtvými vlky, že už nebylo
možno, aby se ke mně některý dostal. Na chvíli jsem si oddychl.

Ale opravdu jen na chvíli! Neboť náhle se ozval u dveří podezřelý
šramot. Ucítili dobré sousto a prohrabali se těmi spoustami sněhu až
ke dveřím našeho domku. Rychle jsem uzavřel dveře těžkou závorou, ale
již se škrabali k oknu! Postavil jsem se proti oknu s puškou v ruce.
Najednou sklo v okně řinklo a vyhublá vlčice skočila do světnice.
Trefil jsem ji dobře. I tu, která šla za ní. Ale potom se tlačili
vlci do světnice tak rychle, že jsem nestačil nabíjet pušku. Uchopil
jsem těžkou dubovou židli a začal jsem je pobíjet přímo pod oknem. Co
rána -- to mrtvý vlk. Zanedlouho jich bylo půl světnice. Pomalu jsem
couval, až jsem se dostal na síň. Tam byly padací dveře, vedoucí do
sklepa. Prudkým trhnutím jsem je otevřel. Postavil jsem se za ně a
očekával jsem další útoky. A jak tak na mne skákali, tak jsem je
srážel do sklepa. Nejprve jsem to bral po jednom, ale jak jich
přibývalo, tak jsem je srážel po dvou i po třech. A stále přibíhali
noví a noví, oči jim svítily, jazyky měli vyplazené a zuby vyceněné
-- nu, bylo mně horko. A ke všemu mně začala umdlévat ruka, v níž
jsem třímal dubovou židli. Náhle se přihnal zvlášť obrovský vlk.
Rozmáchl jsem se po něm vší silou -- ale běda! Rána byla tak prudká,
že židle se mi vysmekla z ruky a spadla do sklepa! Sám jsem se
zapotácel a div jsem nesletěl za ní.«

»A co potom?« vydechl Fanek a jeho oči se leskly rozčilením.

»Potom? Byl jsem bezbranný, a přede mnou tolik vlků! Mám zahynout v
jejich dravých zubech? Ne, nikdy! V poslední chvíli jsem si vzpomněl,
že mám doma dynamit. Rychle jsem skočil do komůrky a přibouchl jsem
za sebou dveře. Zamkl jsem se, vyvrtal jsem do zdi hlubokou díru,
nacpal do ní dynamitu, přichystal jsem doutnák a rozsvítil jsem
svíčku. Její plamen jsem měl v blízkosti doutnáku a čekal jsem, co
bude.

Vlci mě nenechali dlouho v nejistotách. Dveře se začaly otřásat.
Pojednou závěs u dveří povolil! Hned za ním druhý -- a vlci se řítili
dovnitř. Už jsem nečekal. Zapálil jsem doutnák a brzy nato se rozlehl
celým domem strašlivý výbuch. Zahlédl jsem ještě, jak všechno -- dům,
vlci, já, obrovské kupy sněhu -- jak to všechno letí do povětří.
Čekal jsem, že bude po mně, ale nebylo. Letěl jsem povětřím jako
šipka -- lesy, Kozel, Rosava -- to všechno se pode mnou jen mihlo a
nad hradem jsem najednou začal z té obrovské výše padat kolmo dolů!«

»A spadl jste?« zašeptal Jožka.

»Ano. Spadl jsem -- na papírovou zem a propadl jsem se až sem!«

Chvíli to trvalo, než se Stepní Vlci vzpamatovali z ohromení. Ale
potom -- pan hajný měl velké štěstí, že byl panem hajným. Jinak by to
byl od Stepních Vlků pořádně dostal!

»Ty jeden tatine, já jsem div o tebe nebrečela,« durdila se Slávka.

»Mne až hlava rozbolela napětím -- a vy --,« mračil se Karel.

»A vy prachmilioni, snad jste nechtěli, aby mě ti vlci sežrali
doopravdy?« smál se hajný.

»Ale umíte to, pane hajný!« řekl s obdivem Lojza.

»Toto až budeme vykládat ve škole, kluci nebudou ani dýchat,« těšil
se Mirek.

»No, ale teď se už musíme zvednout,« řekl hajný. »Maminka se nás už
stejně nemůže dočkat.«

»To je škoda! Já bych seděl u ohně až do rána!«

»Nedá se nic dělat, chlapci. A hlídejte dobře, ať vás také ti vlci
nepřepadnou,« žertoval.

Chlapci vyprovodili hosty, poděkovali za návštěvu i za koláče a
vrátili se k stanům. Táborák pomalu dohasínal.




XVII


Uplynulo několik dní.

»Kluci, vstávejte!« budil Stepní Vlky jednoho jitra Milan a
vítězoslavně oznamoval: »Bude pršet!«

»Jistě?« vyhrnuli se všichni zvědavě ze stanů a pohlédli k obloze.

Opravdu! Obloha, po prvé za jejich táboření, byla potažena těžkou
clonou šedých mraků. Vítali déšť s obavami -- ale trochu i se
zvědavostí. Aby měli všecky tábornické zkušenosti, scházel jim už
jenom déšť! Všechno už prožili, táborák měli -- ale tím, že jejich
vlastnoručně zhotovené stany nepromoknou, tím se ještě pochlubit
nemohli. Čekali tedy napjatě, co bude.

»Rychle všechno uklidit, aby nic nezmoklo. A kávy navařit plný
kotlík. Bude-li pršet, budeme ji mít i k obědu,« nařizoval vůdce.

Chlapci se rozběhli po Ostrově a za chvíli bylo všechno jako
vymeteno. Potom posnídali a každý vlezl do svého stanu. Milan vytáhl
vestu a vystrčil deštník.

»Ještě jej schovej, nebo se ho mraky leknou a bude po dešti!« křičeli
na něho.

Ale vtom již dopadly první kapky.

»Prší! Prší!« rozjásali se Stepní Vlci a Mirek zanotoval: »Prší,
prší, jen se leje, a my v stanech nezmokneme.«

Všem se nová písnička zalíbila a začali zpívat o sto šest. Déšť se
stával hustším a hustším.

»Karle!« zvolal pojednou Jožka a sáhl si na čelo, po němž mu stékala
dešťová kapka.

»Co je?« lekl se Karel.

»Na mne prší!«

»Není možná,« odmítal Karel, hned nato však vykřikl: »I na mne!«

»Buď ticho!« napomínal ho Jožka. »Nikdo to nemusí vědět. Řekli by, že
jsme udělali špatný stan.«

»Na mne prší čím dál víc,« sděloval Karel za chvíli.

»Vlezme pod přikrývky, ty tak hned nepromoknou.«

Sotva je na sebe vhodili, volal ze sousedního stanu Mirek: »Tož co,
neprší na vás?«

»Kdepak!« Jožka vystrčil hlavu ze stanu. »A na vás?«

»Co tě napadá! S naším stanem vydržíme v suchu, i kdyby pršelo
čtyřicet dní a čtyřicet nocí jako při potopě světa.«

Jožka se zase rychle stáhl pod přikrývku, která už také byla
provlhlá. Z nešťastných stanových dílců to kapalo, jako by jich tam
vůbec nebylo -- A deštík houstl a sílil.

»Člověče, mně už to teče až za krk!« zanaříkal Karel.

»Mně také. Ale uznej, že se nemůžeme přiznat. To by bylo smíchu!«

»Ty myslíš, že ostatním neprší?«

»Milan s Mirkem mají deštník, Fanek s Cyrilem slaměnou boudu a Lojza
má kožich. Všichni jsou na tom lépe než my.«

»Počkej, já zavolám na Lojzu,« řekl Karel a vystrčil hlavu.

Cyril ho však předešel. »Haló, kluci, co jste tam zalezlí jak krtci?
Neprší vám?« volal vesele.

»Kdepak!« vyklonilo se pět hlav ze zbývajících tří stanů. »Ani
nekápne!«

»Já bych chtěl, aby pršelo až do večera. Nám je tu tak dobře,«
rozplýval se Milan.

»To věřím,« bručel Karel. »Že mně také nenapadlo vzít si deštník!«

»Možná, že to nebude dlouho trvat,« utěšoval se Jožka. »Nebo
jinak -- já nevím! Už cítím vlhko až na košili.«

»Kdyby si tu mohl člověk aspoň sednout,« toužil Karel. »Pode mnou je
hotový potok!«

»Pode mnou také. A začínají mi cvakat zuby.«

Ve stanu zavládlo ponuré ticho. I v ostatních stanech zmlkli. Jen
deštík šustěl a měnil Ostrov v malé rybníčky.

»Nic se nedá dělat, Jožko, já to tady nevydržím,« ozval se Karel,
když se změnil v dokonalého vodníka.

»Co chceš dělat?«

»Zalezeme do Lojzova stanu. Nikdo o tom nemusí ani vědět.«

»Pojďme,« přijímal Jožka ochotně návrh.

Karel vystrčil opatrně hlavu, aby se ujistil, že jejich útěk
z promoklého stanu nikdo nezpozoruje. Hned se však vtáhl dovnitř.

»Na Lojzově stanu už není kožich,« sděloval tajemně.

»A kde by byl?«

»Uvidíme!« řekl Karel a mnohem pevnějším krokem se rozběhl k vůdcovu
stanu. Jožka za ním.

Tam je čekalo překvapení. Vůdce seděl na bobku uprostřed stanu, přes
hlavu měl přehozený kožich a se stanových dílců na něho vesele
pršelo.

»Co tu chcete?« lekl se návštěvníků.

»My se jdeme k tobě schovat. U nás prší. Ale u tebe také,« zjišťoval
Jožka s úlevou.

»Prší! A jak!« řekl Lojza sklesle. »A co ostatním?«

»Kdož ví! Ale Mirek už dávno přestal zpívat.«

»A Milan už také nekřičí, že by mohlo pršet až do večera.«

»Víte co, kluci, půjdeme to zjistit,« řekl Lojza a už vylézal ze
stanu.

Nejdříve nakoukli do Mirkova a Milanova stanu a div radostí
nevykřikli. Oba se krčili pod přikrývkami a byli promoklí až běda!

»Ale, ale, snad už nemáte ve stanu kousek potopy světa!« rozesmál se
Karel.

»Ještě se směj! Zuby mi cvakají, div mi brada neulítne,« durdil se
Mirek.

»Co je tam?« zvolal vtom Fanek a vyhlídl ze stanu. Hned se dal do
bujného smíchu. »Jak to vypadáte, kluci? Vždyť jste jako zmoklé
slepice! Snad u vás nepršelo?«

»A u vás?«

»U nás? To je nápad! Náš stan je stoprocentně nepromokavý!« vypínal
se Cyril. -- Všichni se rozběhli k slaměné boudě. A opravdu! V té
bylo úplně sucho.

»Ach, tu je dobře!« skrčil se Jožka do suché slámy.

»A jak tu máte teplo!« chválil Karel a už byl také v boudě.

»Jenom pojďte,« zval Fanek. »Vlezeme sem všichni a víc si nadýcháme.«

Chlapci přijali ochotně pozvání. Posvlékali si promoklý oděv a
zabalili se do Fankovy a Cyrilovy přikrývky.

»Víš Fanku, tys byl přece jen chytrý, že sis tu slámu vzal,« oceňoval
Mirek.

»A vidíte, div jste mne k vůli ní neposlali domů,« připomínal se
zadostiučiněním Fanek.

»Komu by to napadlo, že stany tak rychle promoknou!«

»Tak, tak, drahouškové, neměli jsme sníst tvaroh,« připomínal Cyril.

»Myslím, že těm pytlům by ani tvaroh nepomohl,« pokyvoval hlavou
Lojza.

»Tak deštník se neosvědčil,« dobíral si Karel Milana.

»Prosím tě, copak může takové paraplíčko schovat celý stan?« bránil
se Milan.

Obědvali opravdu jenom kávu a chléb, protože v poledne lilo jako z
konve. Teprve k třetí hodině déšť trochu povolil. Ale jen na chvíli.
K večeru se přihnala bouře. Obloha se zatáhla černými mraky a kdesi v
dálce se začalo hrozivě blýskat.

Stepní Vlci seděli namačkáni ve Fankově stanu a zamlkle pozorovali
oblohu.

»Tak se mi zdá, že se žene nějaká pohroma,« přerušil nevlídné ticho
Mirek.

»Vypadá to, jako by měla přijít průtrž mračen,« rozhlížel se Jožka.

»No, my ji nezadržíme. Mluvte raději o něčem jiném,« řekl zachmuřeně
Lojza.

»Kluci, jestlipak víte, že naše zásoby budou co nevidět u konce?«
navazoval Cyril řeč z jiného konce.

»Nepovídej!« lekal se Mirek.

»Co se divíš?« obrátil se k němu Milan. »Vždyť dnes je tomu čtrnáct
dní, co jsme sem přišli.«

»Tož to by znamenalo, že už se musíme vrátit domů,« poznamenal
Fanek.

»Však už jsme tu něco užili! To bude krása až budeme doma povídat!«
řekl Karel a z jeho hlasu bylo možno vyčíst, jak se už těší na domov.

»Naši se mne už jistě nemohou dočkat. Kdyby věděli, že mne uštkla
zmije,« usmíval se Jožka.

»To víš, že by tu už dávno byli jako na koni. Páni ti budou mrkat,
jak jsme tě tu léčili!«

»Ti budou mrkat na víc věcí. Až jim povykládáme o tom, jak Fanek s
Mirkem dělali Bílou paní -- A jaký jsme měli táborák -- A jak nám šlo
vaření --«

»Zvláště ta první polévka!«

»Vy už všichni mluvíte jako byste se s osadou loučili,« řekl Lojza.
»Tož jak je to vlastně s těmi zásobami, Cyrile?« obrátil se na
správce táborového pokladu.

»Tož jak,« začal ze široka Cyril. »Máme tam trochu brambor, špetku
sádla, sáček mouky, no a takové drobnosti, jako kmín, čaj, sůl a
cikorku. A také je tam ještě trochu jíšky a tak na jeden oběd nudlí.«

»Hm,« zamyslil se Lojza. Také se v něm již mocně ozývala touha po
rodičích. »Tož víte co? Zůstaňme tu ještě přes zítřek. A ve středu
bychom to sbalili a šli domů. Co na to říkáte?«

Rozzářené tváře a výkřiky souhlasu mu prozradily, že promluvil všem
ze srdce. -- Po večeři se šel Fanek podívat k řece. V poledne tam
zarazil kolík aby viděl, jak přibývá po dešti vody. Sotva k němu
doběhl polekaně vykřikl:

»Kluci, voda stoupla! A moc!«

Chlapci se rozběhli za ním. »Opravdu,« hleděli na znaménko, které již
bylo skoro celé pod vodou.

»Vytáhněme kolík a zarazme jej znovu,« navrhl Karel.

Hned to také udělal. Chvíli kolík pozorovali.

»Stoupá. A jak rychle!« vzrušovali se.

»To asi po té bouři,« soudil Lojza.

»Kdyby tak zaplavila celý Ostrov!« děsil se Milan.

»Prosím tě!« dal se do smíchu Mirek. »To by musela Rosava stoupnout
alespoň o půl druhého metru.«

»A copak se to ještě nestalo?« durdil se Milan. »Na horách mohla být
třeba veliká bouře. A podívej se!« vybuchl náhle. »Už je kolík zase
pod vodou!«

»Milane, pozoruj vodu!« přerušil je rázně Lojza. »My se zatím
přichystáme k odchodu.«

»Teď? Vždyť už je skoro úplná tma!«

»Ty myslíš, že je to tak vážné?«

»A kam půjdeme?« doléhali na svého vůdce jeden přes druhého.

»Možná, že nepůjdeme nikam,« uklidňoval je. »Ale přichystáme se na
všechno. Nepřestane-li voda stoupat, přepravíme se zavčas na druhý
břeh. A přestane-li, nic neztratíme.«

Beze slova odběhli zpět ke stanům. Rychle cpali své věci do batohu.
Lojza dával do pořádku majetek Milanův.

»Co dělá voda?« zavolali občas na Milana.

»Stoupá,« odpověděl po každé vytrvalý hlídač. Pojednou k nim přiběhl
a ulekaně volal: »Kluci, pospěšte si, voda stoupá strašně rychle!«

»Co naše stany?« zanaříkal Fanek.

»To nic! Stejně to byly jen hadry!«

»Ale co můj kožich? Toho by bylo přece jen škoda!«

»To ano. Půjdeme-li narok zase tábořit, může nám být dobrý. Ten
vezmeme s sebou,« rozhodoval Lojza.

Ve chvíli bylo všechno sbaleno. A již tu byl zase Milan, všecek
pobledlý.

»Už vystupuje z břehů! Už je na Ostrově!« volal zděšeně.

»Vždyť už je až u nás!«

»Já už stojím ve vodě,« vypískl Fanek.

»Rychle na loď!« zněl další povel Lojzův. »Nejprve převezu Cyrila a
Jožku, potom ostatní!« volal cestou.

Vtom k nim dolehl temný hukot. Jako by se octli v tunelu, v němž pádí
vlak šílenou rychlostí. To se hnal shora obrovský příval vody.

Cyril byl u zátoky první. Zmateně se rozhlédl. Náhle se ozvalo jeho
plačtivé volání: »Lojzo, loď tu není!«

»A kde by byla?« lekl se vůdce.

»Že ji odnesla voda!« přiběhl k nim Mirek a celý se roztřásl
rozčilením. »Voda ji asi zvedla a provázek se přetrhl.«

Zůstali bezradně stát nad neočekávanou pohromou.

»Co teď? A co pantáta Hájek?« zanaříkal Milan.

»Ten nás pěkně pochválí, až přijdeme bez lodi,« řekl sklesle Karel.

»Copak loď! Ale co s námi?« zahořekoval Jožka.

»Přeplavme, dokud je čas!« vyzýval všechny Mirek.

»A co s těmi batohy?« Fanek si vzpomněl, co mu to dalo přemlouvání,
než tatínek dovolil, aby si mohl vzíti na táboření jeho nový batoh.

»A co s těmi hrnci? A co se vším nářadím?«

»A co se mnou?« nabíral Cyril.

Voda stoupala závratnou rychlostí. Již jim sahala až po kolena. Bylo
nutno jednat rychle. Lojzova hlava hrozila prasknutím. Bleskem uvážil
všechny možnosti. Opravdu, zbývalo už jenom jediné ...

»Na stromy!« zavelel. »Ale rychle!«

Nemusel je dvakrát pobízet. Nejprve pomohl Cyrilovi, pak ostatním.
Sám začal šplhat poslední. To mu již voda sahala skoro po pás.

Na stromech se usadili blízko kmenů mezi nejsilnějšími větvemi a
batohy pověsili vedle sebe. Byli promáčeni, chvěli se zimou i
strachem a vyděšenýma očima pozorovali Rosavu, která burácela a s
divým hukotem valila dále běsnící spousty špinavých vod.

»A to tu budeme až do rána?« chvěl se Milan.

»Uvidíme, až jak -- -- --« Lojza nedomluvil. Ozvalo se šplouchnutí
vody a do sluchu Stepních Vlků se zařezal zoufalý výkřik Cyrilův:

»Pomóóc!«

Nešťastný kuchtík se chtěl usadit na stromě co nejpohodlněji. Při tom
shodil s větve batoh. Hmátl po něm oběma rukama -- a už padal.

Cyril! Jediný z celé osady, který neuměl plovat!

Když dopadl na dno, chtěl se postavit na nohy. Šlo to těžko, neboť
voda mu sahala téměř po krk. Náhle ho dravý proud strhl, převalil a
odnášel.

Vůdce se nerozmýšlel ani vteřinu. Tak jak byl, vrhl se do rozvodněné
řeky. Stepní Vlci zděšeně vykřikli.

Lojza se prudce rozmáchl směrem po proudu. Rozhlédl se po Cyrilovi.
Nechytne-li ho na Ostrově, bude Cyril ztracen.

Měsíc osvítil zpěněnou hladinu. Na ní se objevil Cyril, zoufale
bojující s vlnami. A již ho držel Lojza za ruku! Ale co teď? Aby s
ním přeploval Rosavu, na to nebylo ani pomyšlení. Kdyby byl jen v
plavkách, snad by to šlo. Ale takhle? Cítil, jak těžko se udržuje nad
vodou v mokrých šatech, jak ho to táhne dolů ...

Pokusil se plovat proti proudu, aby se dostal k některému stromu, ale
dravý proud byl silnější než jeho snaha.

V okamžiku, kdy se již octli na samém konci Ostrova, zachytil se
volnou rukou keře, jenž vyčníval z vody. Chopil se ho křečovitě a
napnul všechny síly, aby ho proud neodnesl. Pokusil se stoupnout na
dno. Nadarmo! V těchto místech se půda Ostrova již svažovala, takže
mu voda sahala nad hlavu. Jednou rukou se držel křoví, druhou svíral
Cyrila. Ten se již nehýbal. Asi se napil tolik vody, že pozbyl
vědomí.

Lojza si začal uvědomovat beznadějnost svého postavení. Kdyby pustil
Cyrila, sám by se jistě zachránil. Ale na to ani nepomyslil.

Pojednou zesinal. Keř, jehož se tak křečovité držel, se začal
uvolňovat!

Za chvíli, snad za několik vteřin, zmizí oba ve vlnách.

Z Lojzova hrdla se vydralo zoufalé zvolání: »Pomóóc!«




XVIII


Vůdce Černých Mustangů po svém vítězství nad Lojzou chodil jako
stín. Chlapci ho nepoznávali. Všechna jeho živost, mnohomluvnost a
panovačnost byla ta tam. Celé hodiny dovedl zamlkle sedět někde za
stanem a o život v táboře jako by neměl nejmenšího zájmu.

Chlapci mnoho přemýšleli o změně, která se s Vaškem stala. Jedni
hledali příčinu v záhadném závodu s vůdcem Stepních Vlků. Druzí to
popírali. Jednou se ho na to zeptali přímo. Ale se zlou se potázali.
Vašek se rozhněval, začal hubovat a měli pokažený celý den. Potom si
už dali pozor. A pomalu si na podivné Vaškovo chování zvykli a skoro
zapomněli, že kdysi bylo jinak.

Kdo však nezapomínal, byl Vašek.

Jeho myšlenky se vracely stále a stále k nešťastnému závodu. Styděl
se za svou ničemnost a pohrdal sám sebou. Oč lepší byl jeho sok! A
jak byl velkomyslný! Kdyby se to tak přihodilo jemu! Ani by nečekal,
až sleze s Kozla! Sotva by vylezl z otvoru ve skále, už by se
naklonil dolů a zlostně by volal: »Kluci, byl jsem podveden! Sami
jste viděli, že jsem stále vedl! Ve skále je propast a Lojza měl do
ní spadnout. Vytáhl jsem ho. Nasadil jsem pro něho svůj vlastní
život. A když jsem ho zachránil, stalo se mi totéž, co jemu. Zavolal
jsem o pomoc. Jenom se na mne škaredě podíval, a už lezl dále. Tož
takového vůdce mají Stepní Vlci! Řekněte sami, není to podvod?«

Ano, tak nějak by to řekl. A jakou by měl radost, že se mu podařilo
podrýt Lojzovu vážnost!

A Lojza? Jaký to rozdíl!

Vašek se styděl za svou podlost. Ztratil klid duše a čistou radost ze
života. Myslil na svůj nečestný čin ve dne i v noci. A pomalu
dospíval k rozhodnutí, že je jen jedna cesta, jak napravit škaredý
hřích.

Ale než provedl svůj plán, zběhly se neočekávané události.

Za deštivého dne přišel k večeru do tábora hajný.

»Chlapci, přestěhujte si tábor trochu výše,« radil jim ve spěchu a v
jeho tváři ležel starostlivý výraz. »Žene se velká voda.«

»A odkud?« divil se Emil. »Vždyť tolik nepršelo.«

»Teď to hlásilo radio,« řekl hajný trochu netrpělivě. »Ale udělejte
to rychle, ať vás voda nezatopí. A zaskočte k Stepním Vlkům, ať se
přestěhují s Ostrova do lesa.«

Po jeho odchodu se dali Černí Mustangové do stěhování tábora. Našli
si krásné suché místo v polozbořeném sklepení starého hradu.

»Kluci, to bude švanda, až Stepním Vlkům poteče do stanů!« těšil se
Emil.

»Můžeme se jít na ně podívat,« navrhoval Tonda Ratajský.

»Ale máme je jít varovat,« připomínal Vašek.

»Ty máš najednou o ně starost! Jen ať se vykoupou! Trochu vody jim
neuškodí.«

»To bude pomsta za Bílou paní. Stejně mne mrzí, že jsme to nechali
jen tak.«

»Kdyby ne Vaška, dávno jsme jejich tábor srovnali se zemí. Ale on
stále: Nechme to plavat, kluci, co máte z toho? -- Já se ti divím,
Vašku!«

»A teď -- div by nad Stepními Vlky nebrečel. Ani nápad s varováním!
Jen ať se vykoupou!«

»A pojďme hned! Vašek může zůstat hlídat tábor,« řekl bojovně Tonda.

»A tož to zase ne!« vybuchl Vašek. Náhle se v něm zase ozvala touha
po vůdcovské slávě. »Půjdeme se podívat na Vlky všichni a já vás
povedu. A abyste věděli, pokusím se odvázat jejich loďku, aby se
nemohli převézt!«

»Tož to bude něco jiného než Bílá paní!« zaradovali se a jejich odboj
proti Vaškovi hned pohasl. »Ti budou koukat, až se budou chtít
převážet, a loďky nikde!«

»Já se už nemohu té podívané ani dočkat. Pojďme, kluci!«

Plni zvědavosti a očekávání vyrazili z osady. Začínalo se šeřit.
Temné mraky se táhly při zemi. Ale pršelo jen drobně.

»Voda stoupá. Jen ať tam doběhneme dřív, než to zpozorují!«

Přidali do kroku. Již minuli chodník vedoucí k hájovně, již se
blížili k Ostrovu. A vtom celé údolí zadunělo temným hukotem Rosavy.

»Co je to?« lekl se Vašek.

»To se tak valí voda!« zbledl Emil.

»Tož to je s Vlky zle!« vyrazil zděšeně kterýsi Mustang a v jeho
hlase nebylo ani stopy po nepřátelství.

Minuli poslední skálu, která jim zakrývala pohled k Ostrovu, a
zůstali stát, jako by je přimrazil. Po Ostrově nebylo ani památky!
Celé údolí bylo jediným jezerem. Jen vyčnívající skupiny stromů jim
dosvědčovaly, že jsou opravdu u sídla Stepních Vlků.

»Co se s nimi stalo?« zbledl Vašek, když uviděl tu hrůzu. »Lojzo!
Mirku! Milane! Kde jste?« zavolal vyděšeně. Nikdo se však neozval.

»Možná, že se už přestěhovali -- nebo --« Celé moře úzkosti leželo v
tom krátkém slově.

»Kluci, podívejte se, někdo na těch stromech sedí!« vykřikl Tonda.

Napjali zrak v houstnoucím šeru. Tonda se nemýlil. Všichni
zpozorovali skrčené chlapecké postavy, přitisknuté k mohutným kmenům.

»Musíme je zachránit!« rozhodl Vašek.

»Ale jak?« třásli se rozčilením.

»Emile, ty utíkej k hajným a oznam tam, co se stalo!«

Emil se rozběl, jak dovedl nejrychleji.

»A co my?« zeptali se ostatní Mustangové a upřeli tázavé pohledy na
svého vůdce.

»My se pokusíme dostat se k nim.«

»Jak? Plovat nemůžeme!«

»Kousek nad naším táborem vybírali před několika dny písek. Měli tam
dvě lodi. Nevšimli jste si některý, jsou-li tam ještě?«

»Jsou. Vím to určitě,« hlásil Tonda.

»Dobrá! Jednu z nich odvážeme a půjdeme Vlkům na pomoc.«

Černi Mustangové se beze slova rozběhli za Vaškem. Za několik minut
byli v zátoce, v níž byly uvázány dva veliké čluny, jichž používali
pískaři k převážení písku. Vašek skočil do jednoho z nich a ostatní
ho následovali.

»Každé bidlo uchopte dva!« velel Vašek. »Já budu kormidlovat.«

Postrkovali člun, až se dostal do proudu. Za okamžik letěl jako
šipka.

»Kluci, zdržujte loď trochu bidly! Vždyť letíme jako závodní motorka.
Narazíme-li někde na skálu nebo na Ostrově na stromy, je s námi
amen,« supěl Tonda.

»Neboj se, to už je má starost,« uklidňoval ho Vašek. »Jen až vám dám
povel, musíte zabírat vší silou proti.«

Přes to, že hoši bránili, letěla loď nebezpečnou rychlostí. Voda
hučela, pěnila se a brala s sebou vše, co jí přicházelo do cesty.
Černí Mustangové hluboce oddychovali námahou a vzrušením.

Konečně se objevil Ostrov. Poznali jej jen podle vyčnívajících
stromů.

»Vší silou proti!« ozval se rázný povel Vaškův.

Chlapci zabrali. Divoký let člunu se přece poněkud zmírnil.

»Haló, kluci -- Stepní Vlci! Kde jste?« zavolal Vašek a snažil se
proniknouti tmu.

»Zde! Na stromech!« ozvaly se výkřiky radostného úžasu.

Vašek řídil pramici tak, aby přirazila k silnému stromu. V tom
okamžiku zahákoval provaz o silnou větev. Provaz se napjal až k
prasknutí, člun se však zapřel o jiný strom a zastavil se.

»Jste všichni?« zeptali se Černí Mustangové a rychle počítali skrčené
postavy na stromech.

»Ne, Lojza s Cyrilem jsou tamhle v Rosavě! Lojza se drží keře. Vidíte
ho? Zachraňte je!« křičel Mirek.

»Zachráníme! Hned to bude!« řekl Vašek a přiskočil ke kotvě. Zatáhl
-- marně. Chlapci přiskočili na pomoc. Táhli -- a zase nadarmo!

A vtom se ozvalo Lojzovo zoufalé zvolání: »Pomóóc!«

Do Vaška jako by bodl. Odvrátil se, aby neviděl smrtelný zápas
kamaráda, kterému tolik ublížil. A vtom padl jeho zrak na provaz,
který ležel na dně člunu. Bleskem si jej ovázal okolo pasu, konec
podal chlapcům.

»Až zavolám, táhněte,« řekl a vrhl se do řeky.

Dravý proud ho donesl v několika vteřinách k tonoucím chlapcům.
Lojza se chytil jednou rukou provazu, druhou vlekl Cyrila.

»Táhněte!« zavolal promočený vůdce Mustangů.

Chlapci napjali všechny síly a táhli promáčenou trojici k sobě.
S námahou je dostali do člunu.

»Vzkřiste Cyrila!« vyzval je mdlým hlasem Lojza.

»A co je s tebou?« zeptal se účastně Vašek.

»Nic. Jsem jen tak unaven. To brzy přejde. Ale co Cyril? Dýchá?«

»Ano,« odpovídali Černí Mustangové, kteří vytřepávali z Cyrila vodu.
»Brzy mu bude dobře.«

Zatím Stepní Vlci slézali se stromů. Za chvíli byli všichni v
bezpečí. Konečně i Cyril otevřel oči.

»Kde to jsem?« lekl se, když ve svitu měsíce, který na okamžik
protrhl mraky, spatřil samé cizí tváře.

»Na lodi,« usmál se Vašek.

»Vašek?« divil se Cyril. »Kde jste se tu vzali, Černí Mustangové?«

»Přišli jsme vám na pomoc.«

»Však už byl nejvyšší čas. Děkuji ti, Vašku,« řekl Lojza a celý se
roztřásl zimou.

»Je ti zima, že? Hned zahneme ku břehu,« řekl zardělý Vašek a s
ostatními chlapci chtěl odvinout provaz a odstrčit člun od stromů.

»Nedělej to!« zakřikl ho Lojza. »Je nás moc, člun je přetížen. Jak
nás chytne proud, ponese nás dál, až se roztřískáme o skálu.«

Všichni uznali, že je to pravda.

»Máme to pěkné nadělení!« povzdychl si Jožka.

»Je to přece jen lepší než na stromech,« liboval si Mirek.

»Nebo na dně Rosavy,« řekl zadumaně Cyril, který se zatím
vzpamatoval. »Kdyby ne tebe, Lojzo --«

»Kdyby ne Vaška, Cyro,« opravil ho Lojza.

»Přišel jsem ti splatit svůj dluh, Lojzo,« řekl vážně Vašek. »Také
jsi mi zachránil na Kozlu život. A já -- stydím se za to. Tys to nikomu
neřekl. Ale já to tak nemohu nechat.«

A užaslým Vlkům a Mustangům zrychla líčil, co se odehrálo při výstupu
na Kozla.

»Bylo to ode mne škaredé,« končil Vašek chvějícím se hlasem. »Lojzo,
odpusť mi!«

»To je už dávno zapomenuto. Neměl jsi o tom ani začínat,« řekl Lojza
a mávl rukou.

Černí Mustangové i promočení Stepní Vlci byli dojati.

»Prachmilionští kluci, kde jste? Člověk aby vás ještě vytahoval v
noci z vody jako raky,« ozval se ze tmy hromový hlas.

Chlapci nemohli leknutím ani promluvit. S úžasem pozorovali lodičku,
která s velikou námahou plula k jejich člunu. Vyskočili z ní -- hajný
s Emilem!

»Tak co, hoši, jste všichni?« tázal se hajný a svítil si baterkou.

»Ano!« volali radostně.

»Chválabohu!« oddychl si. »Vy jste mne ale polekali!«

»Však my jsme tu zažili strachu, pane hajný! Cyril se měl utopit! A
Lojza ho zachránil! A Lojzu zase Vašek!« vykládali jeden přes
druhého.

»A vy prachmilioni! To jste mi tu pěkně vyváděli! A už je dobře?«
podíval se na Cyrila.

»Je,« usmíval se Cyril.

»Potřebuješ trochu čaje a teplou postel. Tak rychle, skauti,
nasedat!«

»A co s člunem?« zeptal se Lojza, když přelézal do druhé lodi.

»Necháme jej zde do rána. Když jste jej tak důkladně zakotvili,
nemusíme mít obavy, že ujede. A kde je vaše loď?« vzpomněl si.

»Ta ujela. Co ale pantáta Hájek!« řekl Lojza sklesle.

»Tož to je smůla,« poškrabal se hajný za uchem. »Nu, zítra se po
ní podíváme.«

»Brrr, to je zima!« otřásl se Lojza, když vystoupili na břeh.

»Nic to, šerife, u nás se ohřeješ,« chlácholil ho hajný.

»Však mohli jít spat i k nám. Naše stany jsou suché,« nabízel
pohostinství Vašek.

»Tak se mi zdá, že vy dva, prachmilioni, se najednou nemůžete od sebe
odloučit? Tak víte co? Budete spát na naší půdě všichni. Ať to
usmíření oslavíte.«

»A zítra půjdeme domů,« řekl Lojza a jeho hlas prozradil jak se už
těší.

»A my se k vám přidáme,« oznámil slavnostně Vašek.

»Vašku, ale co s našimi stany?« připomněl Emil. »Co, kdyby nám je
někdo do rána odnesl?«

»Víš co? Přeneseme je ještě teď večer do hájovny,« rozhodl vůdce
Černých Mustangů.

Zatím přišli k hájovně.

»To jsou k nám hosté!« vítala je paní hajná. »Jen pojďte, pojďte, čaj
je již na stole.«

Vešli do světnice.

»Ach, tu je dobře!« přiskočil Fanek ke kamnům. »A ty, Slávko, ještě
nespíš?« pohlédl na děvče, které právě přinášelo mísu tvarohových
koláčů.

»Jak bych mohla spát, když máme tak vzácnou návštěvu! Musím vám přece
oplatit vaši hostinu u táboráku. Ale uzenky nemáme,« smála se.

»Koláče jsou také dobré,« chválil Karel a hned po jednom sahal. »Berte
si, kluci!« pobízel.

Chlapci se nedali dvakrát nutit a jedli jako doma. Mísa se vůčihledě
prázdnila.

»Tož to je bašta!« funěl Cyril a nakusoval už kolikátý koláč. »To je
skoro lepší, než co já uvařím.«

»Tobě v té vodě nějak vytrávilo,« škádlil ho Jožka.

»Víš, to já jím z radosti, že ještě mohu jíst,« sděloval Cyril vážně.

Když se najedli a ohřáli, vydalo se několik chlapců s hajným do
tábora Černých Mustangů pro stany. Zanedlouho bylo všechno v bezpečí.
Ale to se už všem klížila víčka.

»Půjdeme spat, chlapci,« rozhodl hajný. »Ti utopenci si lehnou ve
světnici a ostatní půjdou na půdu. Je tam čerstvé seno, bude se vám
na něm spát jako v peřinách. Ale ať mi tam neděláte Bílou paní!«
zahrozil na Fanka a Mirka.

»Kdepak! To už je všechno v pořádku!« usmívali se.

Ještě nebyla ani půlnoc, když v hájovně zavládlo hluboké ticho. Na
půdě v seně odpočívali Stepní Vlci svorně vedle Černých Mustangů a na
jejich tvářích ležely blažené úsměvy.

Nepřátelství mezi Vlky a Mustangy bylo pohřbeno.




XIX


Slunce již stálo hezky vysoko, a chlapci ještě spali.

První se probudil Mirek. Posadil se v seně, protřel si oči a
nechápavě se rozhlédl. Kde to je? Tam leží Fanek, tam Milan
a vedle něho Emil -- a tamhle Karel svorně vedle Tondy!

»Kluci, vstávejte!« vykřikl a v bujné radosti udělal v seně
kotrmelec.

»Co je? Co bouříš?« budili se jeden po druhém.

»Já mám takovou radost, že to tak všechno dopadlo!« a udělal tři
kotrmelce za sebou.

»A jdeme domů!« zvolal Fanek a začal skákat, jako by byl z gumy.

»A vy prachmilioni! Vždyť nám padají obrázky se stěn!« nakoukl hajný
na půdu.

»Pane hajný, my jdeme domů!« oznamovali radostně.

»Já vím, vy čeládko jedna nevděčná! Nejdříve div radostí Ostrov na
patách neroznesli, a teď zas jen domů a domů. Kdo by se ve vás
vyznal, vy prachmilioni!«

»A co Lojza? A Vašek? A Cyril? Jsou už vzhůru?«

»Už snídají. Cyrila probudil hlad.«

»Tož to si pospěšme, nebo nám nic nezbude,« řekl Karel a už slézal s
půdy.

Hned bylo ve světnici jako v úle. Stepní Vlci rozmlouvali s Mustangy
a svému nepřátelství se jen vesele smáli.

»Jenom ta loď pantáty Hájka mne mrzí,« připomněl Lojza.

»A co bys tak řekl, šerife, kdybys ji uviděl v Rosavě pod hájovnou?«
pousmál se hajný.

»Pane hajný, nežertujete?« zaradovali se Stepní Vlci. »A kde jste
ji objevil?«

»Byla zachycena v křoví nedaleko Ostrova. A na Ostrově jsem našel na
stromě kožich a v táboře Mustangů čepici.«

»Vy jste hodný, pane hajný. Jak se vám odměníme?«

»Až půjdete narok tábořit, uděláte ze mne šerifa,« zamrkal šibalsky.

»Ať žije náš nový šerif!« rozhlaholili se Vlci i Mustangové a smích
nebral konce.

Bavili se tak hlučně, že přeslechli zahrčení povozu před hájovnou a
neslyšeli ani, že někdo zaklepal na dveře světnice. Zmlkli teprve,
když se dveře otevřely a na prahu stanulo několik mužů.

Stepní Vlci i Černí Mustangové na několik vteřin oněměli. Ale pak se
z jejich hrdel vydraly jásavé výkřiky: »Tati! Tati! Kde ses tu vzal,
tati?« a stateční zálesáci div se nerozbrečeli v náručí svých
tatínků, kteří si pro ně přijeli s velikým žebřiňákem.

I otcům se jaksi zadrhla řeč. Chvíli to trvalo, než se radost mohla
projeviti slovy. Ale pak to u hajných vypadalo! Jeden štěbetal přes
druhého, hned vypravoval jen jeden, hned se rozvykládali všichni,
chvilkami nebylo rozumět ani slovu. Chlapci toho měli tolik na srdci,
a nejraději by všechno vypověděli jedním dechem.

»Tati, mne uštkla zmije!« ukazoval Jožka vítězoslavně zápěstí.

Rázem byl středem pozornosti. Všichni chtěli ránu vidět. Cyril musil
podrobně vylíčit, jak ji ošetřil, Slávka sdělila, jakým tempem jela
pro lékaře, a Jožkův tatínek jen pokyvoval hlavou a tiše říkal:
»Chlapče, chlapče, to kdyby byla věděla maminka!«

»A jak to, že jste pro nás přijeli?« zeptal se Milan.

»Přiběhli jsme sem hned včera před půlnocí. Právě jste usnuli, tak
jsme vás nechtěli budit.«

»Ten pan hajný, to je čtverák! Ani slova nám neřekl!«

»Vy jste mne překvapovali čtrnáct dní, prachmilioni! A já jsem se měl
připravit o jediné překvapení?« usmíval se hajný.

»Ale povedlo se vám to! To nám nikdy ani ve snu nenapadlo, že se domů
povezeme v žebřiňáku,« radovali se.

»Já se nepovezu,« řekl jaksi zadrhlým hlasem Lojza.

»Jak to?« pohlédli na něho překvapeně.

»Musím jet s Hájkovou lodí.«

Ve světnici zavládlo ticho. Všechna radost pohasla.

»A tož to zase ne, ty prachmilione,« ozval se hajný. »Myslíš, že jsem
ji šel hledat pro tebe? Dnes mám jít do Košíkova, tak jsem si řekl --
co kdyby ta loď někde byla? Nemusil bych v tom horku šlapat. A když
jsem ji našel, tak se na ní hezky svezu!«

»Vy jste anděl, pane hajný!« vykřikl Mirek.

»Tak, chlapci, a teď nasedat!« vyzývali otcové.

Hoši se vyhrnuli před dům. Rychle naházeli svá zavazadla na vůz a
sami tam vyskočili také.

»Počkat, musíme si to trochu ozdobit,« navrhl Lojza a již byl na
louce. Stepní Vlci i Černí Mustangové ho hned následovali. Za chvíli
byl žebřiňák samá květina a zelená větvička. Když bylo všechno
připraveno k odjezdu, shlukli se chlapci k hajnému a Lojza se za
všechny rozloučil.

»Děkujeme vám, pane hajný, za všechno. Byl jste na nás moc hodný a
budeme na vás vzpomínat. I vám, paní hajná, děkujeme, a ty, Slávko,
přijď někdy do Košíkova.«

»Prachmilion!« hromoval hajný. »Tož teď mi utečete a koho budu
hlídat? Přijdu k Ostrovu -- Vlci nikde. Zabloudím pod hrad --
Mustangové pryč. Prachmilionská čeládko, vždyť mně tu bude po vás
smutno!«

A podezřelé zamžikání jeho očí bylo důkazem, že to myslí doopravdy.

»Však my přijdeme narok zase,« sliboval Lojza.

»Ale to už budeme tábořit spolu,« oznamoval hrdě Vašek.

»Však přijďte!« zvala je Slávka. »Aspoň tu bude zase veselo.«

Cyrilův tatínek práskl bičem. Poslední stisk rukou, poslední na
shledanou. Vůz vyjel.

»Kluci, měli bychom vytáhnout vlajky!« navrhl Lojza, když jim hájovna
zmizela s očí a stesk z loučení pominul.

Návrh byl přijat s jásotem. Připevnili vlajky na dlouhé tyče a
praporečníci si sedli vedle Cyrilova tatínka.

»A zazpívejme si!« vykřikl Vašek.

Když přijeli za zpěvu do Košíkova, byla na návsi shromážděna skoro
celá vesnice. Maminky čekaly syny, sourozenci bratry, babičky a
dědečkové vnuky, strýci a tetičky synovce -- a ti ostatní přišli ze
zvědavosti, neboť včerejší povodeň nahnala všem hodně strachu.
Tábořící chlapci byli od včerejška středem zájmu celé vesnice.
Ověnčený žebřiňák zastavil pod košatou lipou.

Chlapci seskočili s vozu a seřadili se do dvou družstev, obrácených
čely k sobě. Hned byli obstoupeni houfem zvědavců.

»Teď!« zašeptal Lojza. A jeho družstvo rázem spustilo:

»Ať -- žijí -- Černí -- Mustangové!«

A Vaškovi hoši odpovídali jako ozvěna:

»Ať -- žijí -- Stepní -- Vlci!«

Nakonec zvolali společné: »Táboření -- zdar! Zdar! Zdar!«

Ale to se už mezi ně tlačily rozradostněné maminky. Každá si se
slzami v očích odváděla svého Černého Mustanga nebo Stepního
Vlka.




VLCI PROTI MUSTANGŮM

Napsal František Omelka. Ilustroval akad. malíř K. T. Neumann. Vyšlo
jako 43. svazek knihovny Jitro, kterou za redakce Antonína Zhoře
vydává Vydavatelský odbor Ústředního spolku jednot učitelských v
Brně, Dvořákova ul. 1. Vytiskla Novina v Brně.


PSANÍČKO ČTENÁŘŮM -- ZVLÁŠTĚ TĚM MALÝM.


Milý kamaráde!

Zrovna jsi se dostal na konec této knihy. Jakpak se Ti líbila?
Myslím, že dobře -- ale přece bych to rád slyšel rovnou od Tebe.

Povím Ti proč! Tato kniha vyšla v knihovně Jitro. Tam už vyšlo mnoho
zajímavých knih. Však jistě znáš třeba »Gabru a Málinku«, »Tygříka
Vasku« nebo »Poctivého Abe«. Jsem redaktorem této knihovny -- to jest
člověkem, který musí do roka přečíst hromadu rukopisů, které mu
posílají spisovatelé, musí z té hromady vybrat ty nejkrásnější, potom
dát namalovat obrázky a bůhvíco ještě. Zkrátka mám s knihami
starosti, že bys ani nevěřil.

Ale musím se přiznat, že to dělám rád! Říkám si, že je to přece jen
hezké, připravovat krásné knihy pro české hochy a děvčata. Jen bych
si rád s malými čtenáři někdy povykládal, abych poznal, zdali se jim
knihy opravdu líbí, co se jim líbí nejvíc, co říkají obrázkům, jaké
knihy by ještě chtěli číst, a tak dále.

Co kdybys mi o tom napsal! Buď sám, nebo všichni dohromady ve škole.
To bych měl radost! Udělej to, ano? Adresa se musí napsat tak:
Vydavatelskému odboru ÚSJU v Brně, Dvořákova 1. Pro redaktora Jitra.

Těším se na Tvůj dopis a srdečně Tě pozdravuji.

  REDAKTOR JITRA.

Děvčata prosím, aby se na mne nehněvala, že jsem napsal svůj dopis
jen v mužském rodě. Platí také pro ně, toť se ví! Já za to nemohu, že
není žádný rod obojetný!


RUSKÁ KNIHOVNA XXV.

SPISY

FEDORA MICHAJLOVIČE DOSTOJEVSKÉHO.

Překlad rediguje JAROMÍR HRUBÝ.

Svazek 6.

DVOJNÍK. NÉTIČKA NEZVÁNOVA A MALINKÝ HRDINA.

V PRAZE 1897. Tiskem a nákladem J. Otty,




OBSAH.

Dvojník. Petrohradské poema. (Přel. J. Hrubý.)

Nétička Nezvánova. Úryvky ze vzpomínek. (Přel. J. Hrubý.)

Malinký hrdina. Z neznámých memoirů. (Přel. Kl.
Špecingrova-Baušová)





DVOJNÍK.

PETROHRADSKÉ POEMA.





Hlava I.

Bylo bez mála osm hodin z rána, když se titulární rada Jakub
Goljadkin probral z dlouhého spánku, zívnul, protáhl se a
otevřel konečně úplně své oči. Ostatně asi dvě minuty
ležel nehybně na své posteli, jako člověk ne-zcela ještě
přesvědčený, probudil-li se, či spí-li ještě, bdí-li a
je-li skutečnost vše to, co se nyní děje vůkol něho, či jest
to pokračování jeho zmotaných snů.

Avšak smysly pana Goljadkina počaly brzy jasněji a zřetelněji
vnímati své obvyklé, každodenní dojmy. Jako staří známí
pohlédly na něho zelenavě špinavé, začazené, uprášené
stěny jeho malinké světničky, jeho prádelník z mahagonového
dřeva, stolice, obarvené na způsob mahagonu, stůl, obarvený na
červeno, turecký divan, potažený voskovaným plátnem
červenavé barvy se zelenými kvítečky a konečně na kvap
svlečené včera šaty a hozené na hromadu na divan.

Posléze šerý podzimní den, kalný a špinavý, tak zlostně a s
takou kyselou grimasou nahlédnul k němu skrze matné okno do
světnice, že pan Goljadkin nijakým způsobem už nemohl více
pochybovati, že se nenachází v nějakém báječném carství,
nýbrž v Petrohradě, ve hlavním městě, v Šestilávočné
ulici, ve třetím patře jistého velmi velikého, pevného domu,
ve svém vlastním příbytku.

Když dospěl k takovému vážnému přesvědčení, pan Goljadkin
křečovitě sevřel oči, jakoby želel nedávného snu a přál
si vrát ho na minutku. Ale za minutu jedním skokem vyšvihnul se
z postele, věrojatně proto, že padl konečně na tu ideu, kolem
níž se otáčely dosud rozptýlené, v patřičný pořádek
ještě nepřivedené myšlénky. Vyskočiv z postele, přiběhl
ihned k nevelkému, okrouhlému zrcádku, stojícímu na
prádelníku.

Ačkoliv rozespalá, blikavá a hodně oplešivělá podoba, jež
se odrážela v zrcadle, měla tak bezvýznamné vlastnosti, že na
první pohled neupoutala k sobě ničí výhradné pozornosti,
nicméně — jak se zdálo — držitel její zůstal úplně
spokojen vším tím, co uviděl v zrcadle.

„Byla by to krásná věc," prohodil pan Goljadkin polohlasem,
„byla by to krásná věc, kdyby mně dnes něco scházelo, kdyby
se mně přihodilo, na příklad, něco takového, co nemá být,
nějaká zbytečná neštovička kdyby mně naskočila, anebo se
přihodilo něco jiného nepříjemného; ostatně dosud by nebylo
zle; doposud jde všechno dobře."

Velice se potěšiv, že všechno jde dobře, pan Goljadkin
postavil zrcádko na staré místo a sám přes to, že byl bos a
měl dosud na sobě ten oblek, ve kterém obyčejně chodíval
spat, přistoupil k oknu a s velikým účastenstvím počal očima
cosi vyhledávati na dvoře domu, na který vedla okna jeho
příbytku. Patrně i to, co vyhledal na dvoře, úplně ho
uspokojilo; tvář jeho zazářila spokojeným úsměvem.

Potom, nakouknuv napřed za přehrádku do komůrky Petrušky,
svého sluhy, a přesvědčiv se, že Petruška není doma, po
špičkách přistoupil ke stolu, otevřel v něm jednu zásuvku,
hmatal chvilku v nejzazším koutku této zásuvky, a konečně
vytáhl pod starými, sežloutlými papíry a lecjakou jinou
chamradí odřenou peněženku, otevřel ji ostražitě a opatrně
i s rozkoší pohlédnul v nejspodnější, tajnou její
přihrádku.

Balíček zelených, šedých, modrých, červených a různých
pestrých bankovek bezpochyby také velmi přívětivě a
pochvalně vzhlédl na pana Goljadkina: s vyjasněným obličejem
položil před sebe na stůl otevřenou peněženku a hbitě si
počal mnouti ruce na znamení nejvyšší spokojenosti. Konečně
vytáhl původce své radosti, balíček státních assignací, a
počítaje je od včerejška už po sté, počal je
přepočítávati, starostlivě rozetíraje každý lístek mezi
palcem a ukazováčkem.

„Sedmset padesát rublu v assignacích!" zakončil svůj počet
poloušeptem. „Sedmset padesát rublů... značná částka! To
je příjemná částka," pokračoval třaslavým, od radosti
trochu oslabeným hlasem, tiskna balíček v rukou a významně se
usmívaje. „To je velice příjemná částka! Ta by každému
způsobila potěšení! Přál bych si viděti nyní člověka,
kterému by tato částka byla nepatrným penízem. Taková summa
může daleko dovésti člověka..."

„Ale co pak to je?" pomyslil si pan Goljadkin, „kde je
Petruška?"

Zůstávaje stále ještě v témž obleku, nahlédl po druhé za
přehrádku. Petruška se opět nenacházel za přehrádkou a zlil
se tam, supěl a kypěl hněvem pouze samovar, jenž tam stál na
podlaze, hroze neustále, že přeteče a cosi rozhořčeně,
bystře žvatlal ve svém nesrozumitelném jazyku, šišlaje a
bublaje panu Goljadkinu bezpochyby toto: Vezměte mne přec,
dobří lidé, vždyť jsem úplně připraven a hotov.

„Čerti aby ho vzali!" pomyslil si pan Goljadkin. „Ta lenivá
bestie může zbaviti člověka poslední špetky trpělivosti; kde
se toulá?"

Ve spravedlivém rozhorlení vyšel do předsíně, která
záležela z malinké chodbičky, na jejímž konci byly dvéře do
síně, a uviděl svého služebníka, obklopeného pořádným
zástupem všelijaké lokajské chásky, domácí i cizí.
Petruška cosi vypravoval, ostatní poslouchali. Panu Goljadkinu se
patrně nezalíbil ani předmět rozmluvy, ani samo vypravování.
Křiknul bez prodlení na Petrušku a vrátil se do světnice
úplně nespokojený, ano rozmrzelý.

„Ta bestie za groš je hotova prodati člověka, tím spíše
pána," pomyslil si sám u sebe; „ba už prodal, zcela jistě
prodal, jsem hotov se vsaditi, že už mne prodal za babku. — Nu,
co?"

„Livrej přinesli, pane!"

„Oblec ji a přijď sem."

Petruška, obleknuv livrej, vstoupil do světnice pánovy, hloupě
se usmívaje. Jeho nový oblek byl podivný až hrůza. Mělť na
sobě zelenou, silně obnošenou lokajskou livrej se zlatým,
odřeným premováním, ušitou patrně pro člověka o celý loket
vyššího, než Petruška. V rukou držel klobouk, také
premovaný a se zeleným peřím a po boku měl lokajský meč v
kožené pochvě. Konečně, aby obraz byl úplný, Petruška,
řídě se svým zamilovaným zvykem — choditi vždy po domácky,
v nedbalkách — byl i nyní bos.

Pan Goljadkin prohlédl si Petrušku se všech stran a zůstal
patrně spokojen. Livrej byla očividně vypůjčena pro jakýsi
slavnostní případ. Bylo ještě pozorovati, že po dobu
přehlídky Petruška pohlížel s jakýmsi divným očekáváním
na pána a s neobyčejnou zvědavostí sledoval každý jeho pohyb,
což pana Goljadkina přivádělo do značných rozpaků.

„Nu, a kočár?"

„I kočár přijel."

„Na celý den?"

„Na celý den. Dvacet pět rublů v assignacích."

„A boty přinesli?"

„I boty přinesli."

„Hlupáku! Nemůžeš říci ,přinesli, pane!' — Dej je sem."

Projeviv spokojenost, že mu boty dobře padnou, pan Goljadkin dal
si podati čaj a oznámil, že se bude mýt a holit. Oholil se
velice pečlivě, a taktéž pečlivě se umyl, vypil na rychlo
čaj a přistoupil k svému hlavnímu: dal se do oblékání.
Oblekl kalhoty, skoro docela nové; potom náprsenku s bronzovými
knoflíčky, vestu s velice světlými a příjemnými kvítečky;
kolem krku si ovazal pestrý, hedvábný šátek a konečně
natáhl na sebe úřední frak, také ještě nový a pečlivě
vyčištěný.

Zatím, co se oblékal, několikrát láskyplně pohlédl na své
boty, každou chvíli zdvihaje tu pravou, tu levou nohu, se
zálibou pozoroval tvar boty a stále si cosi šeptal podnos, čas
ob čas schvaluje svou myšlénku výrazným posuňkem.

Celkem však pan Goljadkin byl toho rána velice roztržit; proto
skoro ani nepozoroval, jak se mu Petruška, jenž mu pomáhal se
oblékat, podezřele usmívá a krčí nad ním nosem. Konečně,
vyřídiv všechno, čeho bylo třeba a úplně se obléknuv, pan
Goljadkin vložil do kapsy svou peněženku, se zalíbením
pohlédl na Petrušku, jenž si obul boty a takovým způsobem byl
také úplně pohotově, a shledav, že všechno je vykonáno a
není déle nač čekat, seběhl rychle, s chvatem a s malinkým
tlukotem srdce se schodů.

Modrý fiakristský kočár s nějakými erby přijel s rachotem ke
schodům. Petruška, mrkaje na kočího a několik diváků, usadil
svého pána do kočáru; nezvyklým hlasem a jedva zdržuje
hlupácký smích, křiknul jeď!, vyskočil na zadní stupátko a
všechno to dohromady s hlukem a rachotem, řinčíc a praštíc
odjelo na Něvský prospekt.

Sotva že modrý kočár vyjel ze vrat, už si pan Goljadkin
křečovitě potřel ruce a rozesmál se tichým, neslyšným
smíchem jako člověk veselé povahy, kterému se povedlo vyvésti
dobrý kousek, a jemuž ten kousek působí veliké potěšení.
Ostatně hned po návalu veselosti smích se změnil v jakýsi
divný, starostlivý výraz na tváři pana Goljadkina. Přes to,
že počasí bylo sychravé a pošmourné, spustil obě okna
kočáru, a starostlivě si počal na právo i na levo prohlížeti
kolemjdoucí a ihned přijímal na sebe slušnou, důstojnou
tvářnost, jakmile spozoroval, že někdo hledí na něho.

Při zatáčce z Litějné ulice na Něvský prospekt zachvěl se
následkem jistého velice nepříjemného pocitu a zaškarediv se
jako ubožák, kterému z nenadání stoupli na kuří oko,
chvatně, skoro se strachem přitiskl se do nejtemnějšího koutku
svého povozu. Věc byla ta, že se setkal se dvěma svými
kollegy, dvěma mladými úřadníky téhož oddělení, ve kterém
sám byl také ve službě. Úřadníci pak, jak se zdálo panu
Goljadkinu, také byli nemálo zaraženi, setkavše se za takových
okolností se svým soudruhem; jeden z nich dokonce ukázal prstem
na pana Goljadkina. Panu Goljadkinu se zdálo dokonce, že druhý
na něho křiknul hlasitě jménem, což bylo ovšem velice
neslušno na ulici.

Náš hrdina se schoulil a neozval se. „Jaké to klukovství!"
počal uvažovati sám u sebe. „Nu, což je tu podivného?
Člověk v kočáře! Člověku bylo třeba jeti v kočáře, vzal
si tedy kočár. Hloupá cháska! Však já je znám — jsou to
chlapci, kteří by zasloužili výprask! Zahráti si v orlíčka,
když dostanou služné, a trochu se za ženskými vláčet, tomu
rozumějí. Pověděl bych jim každému něco, ale co s nimi...

Pan Goljadkin nedokončil své myšlénky a ztrnul. Bujná
dvojspřež kazanských koníků, dobře známá panu Goljadkinu,
zapřažená do elegantní drožky, bystře předjížděla s
pravé strany jeho povoz. Pán, jenž seděl na drožce, a
znenadání spatřil obličej pana Goljadkina, který dosti
neopatrně vysunul svou hlavu z okna kočáru, také byl patrně
velice překvapen tímto nenadálým setkáním a nahnuv se, jak
dalece mohl, s velikou zvědavostí a pozorností počal
nahlížeti do toho kouta kočáru, do kterého se honem schoulil
náš hrdina.

Pán na drožce byl Andrej Filippovič, přednosta oddělení v tom
úřade, ve kterém sloužil i pan Goljadkin jako příručí
náčelníka kanceláře. Pan Goljadkin, vida, že Andrej
Filippovič ho poznal dokonale, že na něho upírá oči a
schovati se není už nikterak možno, začervenal se až po uši.
Má se poklonit, či ne? Má se ozvat? Přiznati se, či ne? —
tak rozvažoval náš hrdina v nevýslovných ouzkostech. Anebo se
tvářiti, že to nejsem já, že je to někdo jiný, nápadně
podobný mně, a dívati se, jako by se nic nestalo? „Ano, tak;
to nejsem já, ne já, a odbyto," tvrdil si pan Goljadkin, snímaje
klobouk před Andrejem Filippovičem a nespouštěje s něho očí.
„Já, já nic," šeptal si přes moc, „docela nic; to vůbec
nejsem já, ne já — a odbyto."

Drožka však brzy předjela kočár a přestal magnetismus očí
představeného. Nicméně náš hrdina pořád ještě se
červenal, usmíval se, cosi bručel sám pro sebe.

„Hlupák jsem byl, že jsem se neozval," pomyslil si konečně;
„měl jsem prostě jednati směle a otevřeně, ovšem
důstojně: Tak a tak, Andreji Filippoviči, také jsem zván na
oběd, a bylo by odbyto."

Potom, vzpomenuv si, že si zadal, náš hrdina se zapálil jako
oheň, nachmuřil brvy a vrhl strašný, vyzývavý pohled na
přední kout kočáru, pohled přímo na to určený, aby rázem
obrátil v popel všechny jeho nepřátely. Konečně následkem
jakéhosi nenadálého nadchnutí trhnul za provázek, přivázaný
k lokti kočího, zastavil kočár a poručil vrátiti se nazpět,
na Litějnou. Příčina byla ta, že pan Goljadkin uznal za
nezbytné — bezpochyby pro své vlastní uspokojení — sděliti
cosi nad míru zajímavého svému doktoru Kresťjanu Ivánoviči.
S Kresťjanem Ivánovičem byl sice znám teprv nedávno, a to
teprve od týdne, kdy ho navštívil jednou z jakési svojí
potřeby, ale vždyť lékař jest, jak se říká, zrovna tolik,
jako duchovní otec; tajiti se před ním byla by hloupost, a
znáti pacienta jest jeho povinnost.

„Jen je-li to všechno tak?" pokračoval náš hrdina, vystupuje
z kočáru u podjezdu jednoho čtyrpatrového domu na Litějné
ulici, vedle kterého poručil zastaviti kočár. „Bude-li to
tak? Bude to slušné? A bude to včasné? Ostatně, což,"
pokračoval, ubíraje se po schodech, oddychuje si a zadržuje
tlukot srdce, které mělo nepěkný zvyk, že mu tlouklo na všech
cizích schodech. „Což, vždyť jdu ve své záležitosti, a
není tu nic takového, co by zasluhovalo pokárání... Zapírati
bylo by hloupo. Budu se tvářiti, jako by nic, že jsem k němu
zašel jen náhodou, jeda mimo... Uvidí sám, že to tak musilo
být."

Tak uvažuje, pan Goljadkin vylezl do prvého patra a zastavil se
před bytem číslo páté, na jehož dveřích byla umístěna
hezká měděná destička s nápisem Kresťjan Ivánovič
Ruthenspitz, doktor medicíny a chirurgie.

Zastaviv se, náš hrdina snažil se dodati honem své tváři
slušného, smělého, při tom však i přívětivého vzezření
a chystal se trhnouti za provázek u zvonku. Když se přichystal
trhnouti za provázek u zvonku, tu najednou a ještě v čas
usoudil, že by bylo vlastně lépe přijít až zejtra, a že
nyní zatím nemá žádné nevyhnutelné potřeby. Tu však pan
Goljadkin uslyšel z nenadání na schodech čísi kroky,
okamžitě změnil svůj úmysl a hned, když už tu jednou je, s
výrazem co nejrozhodnějším zazvonil u dveří Kresťjana
Ivánoviče.

Hlava II.

Doktor medicíny a chirurgie, Kresťjan Ivánovič Ruthenspitz,
velmi silný, ačkoliv už letitý člověk, obdařený hustými,
šedivějícími brvami a licousy, výrazným, jiskrným pohledem,
kterým samotným patrně zaháněl všechny nemoci, a konečně
vysokým řádem — seděl toho jitra ve svém kabinetě v
pohodlném svém křesle, pil kávu, kterou mu vlastnoručně
přinesla jeho žena, kouřil cigaru a předpisoval čas ob čas
recepty svým pacientům. Předepsav poslední láhvičku léku
jednomu stařečkovi, jenž trpěl zlatou žilou a doprovodiv
chorého stařečka do pobočních dveří, Kresťjan Ivánovič si
usedl, očekávaje další návštěvu. Vstoupil pan Goljadkin.

Kresťjan Ivánovič patrně nikterak neočekával, ba ani nepřál
si viděti před sebou pana Goljadkina, protože se náhle na
okamžik zarazil a na jeho tváři se nevolky vyjádřilo jakési
divné, možno skoro říci nespokojené vzezření. Poněvadž i
pan Goljadkin se své strany skoro vždycky jaksi nevčas klesal na
duchu a upadal v rozpaky v tu chvíli, když se mu přiházelo
zaměstnávati kohokoli svými soukromými záležitostmi, proto i
nyní, nemaje pohotově první fráze, která v takových
případech bývala pro něho vždy kamenem úrazu, značně se
popletl, cosi zabručel — zdá se, že jakousi omluvu — a
nevěda, co dále dělat, vzal si židli a sedl. Ale vzpomenuv si,
že sedl bez vyzvání, pocítil ihned, že jednal neslušně a
honem napravil svůj poklesek proti znalosti světských způsobů
a dobrého tonu tím, že okamžitě zase vstal se židle, na
kterou sedl bez pozvání.

Potom, vzpamatovav se a nabyv neurčitého vědomí, že vyvedl
dvě hlouposti najednou, odhodlal se bez prodlení na třetí, t.
j. pokusil se pronésti omluvu, zamumlav něco usmívaje se při
tom, začervenal se, popletl se, význačně umlknul a konečně
sedl znova, nevstal více a pouze pro všechen případ zabezpečil
se oním vyzývavým pohledem, který měl v sobě neobyčejnou
moc, v myšlénkách obrátiti v popel a rozbiti na prach všechny
nepřátely pana Goljadkina. Mimo to tento pohled úplně
vyjadřoval nezávislost pana Goljadkina, t. j. mluvil jasně, že
pan Goljadkin je nevinen, že o ničem neví, slovem: já nic, já
muzikant.

Kresťjan Ivánovič si odkašlal, chrknul, patrně na znamení,
že souhlasí a schvaluje to všechno a upřel inspektorský,
tázavý pohled na pana Goljadkina.

„Přišel jsem, Kresťjane Ivánoviči," počal pan Goljadkin s
úsměvem, „přišel jsem opětně vás obtěžovat a podruhé si
dovoluju prositi za vaši shovívavost..." Pan Goljadkin patrně
měl nouzi o slova.

„Mhm... ano!" prohodil Kresťjan Ivánovič, vypustiv z úst
pramen dýmu a odložil cigáru na stůl. „Ale musíte se držeti
toho, co jsem vám předepsal. Vždyť jsem vám vysvětlil, že
vaše léčení musí záležeti ve změně návyků... Rozličná
vyražení, nu... přátele, známé musíte navštěvovat a při
tom se nesmíte štítit ani láhve vína; pěkně s mírou držeti
se veselé společnosti."

Pan Goljadkin, stále ještě se usmívaje, namítl honem, že, jak
se mu zdá, žije jako všichni, že si nečiní újmy, a má své
zábavy, jako všichni... že ovšem může jezditi do divadla,
neboť také má, jako všichni, prostředky na to, za dne že je v
úřadě a večer doma, celkem tedy nic zvláštního; při tom
dodal ještě mimochodem, že nakolik se mu zdá, není horší,
než jiní, že bydlí doma ve svém bytě, a konečně že má i
sluhu Petrušku. Tu však se pan Goljadkin zajiknul.

„Hm! Takový život není pravý a také jsem se vás nechtěl na
to ptát. Mně záleží na tom, abych zvěděl, jste-li velký
milovník veselé společnosti, trávíte-li vesele svůj čas...
Totiž vedete-li dále melancholický nebo veselý způsob života?"

„Já; Kresťjane Ivánoviči..."

„Hm!... povídám," přerušil ho doktor, „že musíte od
kořene přeměniti svůj způsob života a — abych tak řekl —
zlomiti svou povahu. (Kresťjan Ivánovič pronesl se značným
důrazem slovo „zlomiti" a zastavil se při něm na okamžik s
velice význačným pohledem.) Nesmíte se stranit veselého
života; navštěvovat divadla a kluby, a zejména nebýti
nepřítelem sklenky vína. Doma sedět se pro vás nehodí... vy
doma sedět vůbec nesmíte."

„Já, Kresťjane Ivánoviči, miluju ticho," promluvil pan
Goljadkin, vrhaje význačný pohled na Kresťjana Ivánoviče a
hledaje patrně slova, aby mohl zdvořileji vyjadřiti své
myšlénky. „V mém bytě jsme pouze já a Petruška — chci
říci, můj sluha, Kresťjane Ivánoviči. Chci říci, Kresťjane
Ivánoviči, že kráčím svou cestou, zvláštní cestou,
Kresťjane Ivánoviči. Žiju sám sobě, a nakolik se mně zdá,
od nikoho nezávisím. A potom, Kresťjane Ivánoviči, já také
chodím na procházku."

„Co?... Ach tak! Nu, nyní chodit na procházku není nic
příjemného, počasí je hrozně nepěkné."

„Ano, Kresťjane Ivánoviči. Ačkoli jsem, Kresťjane
Ivánoviči, člověk tichý, jak už jsem měl, tuším, čest
vám vysvětliti, ale má cesta vede docela zvlášť, Kresťjane
Ivánoviči. Dráha životní je široká... Já chci... chci tím
říci, Kresťjane Ivánoviči... Odpusťte, Kresťjane
Ivánoviči, neumím krásně se vyjadřovat."

„ Hm!... vy pravíte..."

„Pravím, byste mně odpustil, Kresťjane Ivánoviči, že, jak
se raně zdá, neumím se krásně vyjadřovati," řekl pan
Goljadkin polouraženýra hlasem, trochu spleteně a zmateně.

„V tom ohledu, Kresťjane Ivánoviči, nejsem, jako jiní," dodal
s jakýmsi zvláštním úsměvem; „ani mnoho mluvit neumím, ani
svému slohu dodávat leposti jsem se neučil. Za to však
Kresťjane Ivánoviči, jednám; já za to jednám, Kresťjane
Ivánoviči!"

„Hm! ... A kterak tedy . . . jednáte?" ozval se Kresťjan
Ivánovič. Na to na minutku nastalo pomlčení. Doktor jaksi
divně a s nedůvěrou pohlédl na pana Goljadkina, pan Goljadkin
se své strany také dosti podezřele zašilhal na doktora.

„Já, Kresťjane Ivánoviči," pokračoval pan Goljadkin stále
týmž hlasem, jsa trochu podrážděn a zaražen svrchovanou
tvrdošíjností Kresťjana Ivánoviče: „Já, Kresťjane
Ivánoviči, miluju klid a ne společenský hluk. Tam u nich, ve
vznešené společnosti, Kresťjane Ivánoviči, člověk musí
umět parkety leštit botami.. . (při tom pan Goljadkin trochu
šoupnul po podlaze nohou), tam se to vyžaduje, a vtipy se též
vyžadují. . . člověk musí umět učiniti voňavkami
páchnoucí kompliment... to všechno se tam vyžaduje. A já jsem
se tomu neučil, Kresťjane Ivánoviči — takovým chytrostem
jsem se neučil; času jsem na to neměl. Jsem člověk prostý,
nedomýšlívý, nemám v sobě vnějšího lesku. V té věci,
Kresťjane Ivánoviči, já skládám zbraň; skládám ji, mluvě
v tom smyslu."

Vše to pan Goljadkin promluvil, rozumí se, s takovým
vzezřením, které zřejmě ukazovalo, že náš hrdina nikterak
toho neželí, že skládá zbraň „v tom smyslu", a že se
neučil takovým chytrostem, nýbrž zcela naopak. Kresťjan
Ivánovič, poslouchaje ho, hleděl dolů s velice nepříjemným
posuňkem na obličeji a jakoby už předem cosi tušil. Po řeci
pana Goljadkina následovalo dosti dlouhé a významné mlčení.

„Vy jste se tuším trochu vzdálil od předmětu," promluvil
konečně Kresťjan Ivánovič tichým hlasem; „abych se vám
přiznal, nepodařilo se mně dobře vám porozuměti."

„Neumím krásně mluvit, Kresťjane Ivánoviči; už jsem měl
čest vám oznámiti, Kresťjane Ivánoviči, že neumím krásně
mluvit," odpověděl pan Goljadkin, tentokrát už ostrým a
rozhodným hlasem.

„Hm!..

„Kresťjane Ivánoviči!" začal opět pan Goljadkin tichým, ale
výrazným hlasem, z části jakýmsi slavnostním způsobem,
dělaje přestávky po každém odstavci: „Kresťjane
Ivánoviči! Když jsem sem vstoupil, přede vším jsem se
omluvil. Nyní činím totéž a opětně prosím za vaši
shovívavost na některou chvilku. Nemám, Kresťjane Ivánoviči,
co bych skrýval před vámi. Jsem člověk nepatrný, sám víte;
ale na štěstí neželím, že jsem člověk nepatrný. Spíše
naopak, Kresťjane Ivánoviči; ano, abych už pověděl všechno,
jsem spíše hrdý, že nejsem člověk vznešený, mocný, nýbrž
jen člověk nepatrný. Nejsem intrikán — i na to jsem hrd.
Nejednám potají, nýbrž otevřeně, beze lsti, ačkoliv i já
bych mohl škoditi a hodně škoditi a vím také komu a jak bych
to mohl učinit. Ale já, Kresťjane Ivánoviči, nechci se špinit
a v tomto smyslu umývám si ruce. V tomto smyslu pravím, že si
je umývám, Kresťjane Ivánoviči!"

Pan Goljadkin na okamžik významně umlknul; řeč svou pronesl s
krotkým nadšením.

„Já, Kresťjane Ivánoviči," pokračoval náš hrdina,
„kráčím přímo, otevřeně a bez oklik, protože je
přezírám a ponechávám je jiným. Nesnažím se ponížiti ty,
kteří jsou snad pálenější než já a vy... t. j. chci říci,
než já a oni, Kresťjane Ivánoviči; nechtěl jsem nikterak
říci ,já a vy'. Nejsem přítel dvojsmyslných slov; mizerných
ramenářů netrpím, kleveta a pomluva se mně hnusí. Škrabošku
beru jen na maškarní ples a nechodím v ní před lidmi
každodenně. Jen to mně povězte, Kresťjane Ivánoviči, jak
byste se pomstil nepříteli svému, nejúhlavnějšímu
nepříteli svému — tomu, jehož byste pokládal za takového?"
dokončil pan Goljadkin, vrhnuv vyzývavý pohled na Kresťjana
Ivánoviče.

Ačkoli pan Goljadkin promluvil vše to nad obyčej zřetelně,
jasně, s přesvědčením, uvažuje každé slovo a počítaje na
zcela jistý effekt, přece s neklidem, s velikým neklidem, možno
říci se svrchovaným neklidem pohlížel nyní na Kresťjana
Ivánoviče. Obrátil se nyní celý ve zrak a bojácně, s
mrzutou, tesknou netrpělivostí čekal na odpověď Kresťjana
Ivánoviče.

Ale ku podivu a k svrchovanému překvapení pana Goljadkina
Kresťjan Ivánovič zabručel si cosi pod nos; potom pošoupnul
křeslo ke stolu a dosti suše, ačkoliv uctivě mu oznámil cosi
takového, jako že čas je mu drahý a že pořád dobře
nerozumí jeho slovům; že jinak, čím může, jest hotov
posloužiti podle svých sil, avšak všechno ostatní, co se jeho
netýče, že ponechává stranou. Tu vzal pero, přitáhl papír,
vyřízl z něho proužek lékařského tvaru a oznámil, že hned
předepíše, čeho je třeba.

„Ne, není třeba, Kresťjane Ivánoviči! Nikoli, toho dokonce
není třeba!" zvolal pan Goljadkin, povstav s místa a chápaje
Kresťjana Ivánoviče za pravou ruku: „toho, Kresťjane
Ivánoviči, vůbec není zde třeba..."

Ale v tu dobu, co pan Goljadkin mluvil toto, nastala v něm jakási
zvláštní proměna. Šedé oči jeho jaksi podivně se zaleskly,
rty se mu zachvěly, všechny rysy v obličeji přišly v pohyb a
trhnuly sebou. Sám on celý se třásl. Řídě se prvním hnutím
svým a zadržev ruku Kresťjana Ivánoviče, pan Goljadkin stál
nyní nehybně, jakoby sám sobě nedůvěřoval a čekal,
nenadchne-li ho zjevení nějaké k dalším skutkům.

Tu nastal dosti podivný výjev.

Trochu zaražený Kresťjan Ivánovič na okamžik jakoby byl
přirostl ke svému křeslu a pomateně pohlížel přímo do očí
panu Goljadkinu, jenž právě tak hleděl na něho. Konečně
Kresťjan Ivánovič vstal, drže se trochu výložků úředního
fraku pana Goljadkina. Několik vteřin stáli tak oba nehybně,
nespouštějíce očí druh se druha. Tu našlo svůj východ —
ovšem způsobem neobyčejně zvláštním — i druhé hnutí pana
Goljadkina. Rty jeho se zachvěly, brada se mu zatřásla a hrdina
náš dal se znenadání do pláče. Vzlykaje a kývaje hlavou bil
se do prsou pravou rukou, kdežto levicí chopil se výložku
domácího kabátu Kresťjana Ivánoviče, chtěl bezpochyby něco
promluvit, něco honem vysvětlit, ale nemohl promluviti ani slova.
Konečně Kresťjan Ivánovič se vzpamatoval ze svého ztrnutí.

„Ale přestaňte, upokojte se, sedněte!" promluvil konečně
snaže se usaditi pana Goljadkina do křesla.

„Já mám nepřátely, Křestjane Ivánoviči, mám nepřátely;
mám zlé nepřátely, kteří se zapřísáhli, že mne
zahubí..." odpověděl pan Goljadkin bázlivé a pošeptmu.

„Přestaňte, přestaňte; jací nepřátelé! Netřeba
vzpomínati nepřátel! Toho dokonce není třeba. Sedněte,
sedněte," pokračoval Kresťjan Ivánovič, usazuje pana
Goljadkina do křesla.

Pan Goljadkin konečně sedl, nespouštěje očí s Křestjana
Ivánoviče. Kresťjan Ivánovič s obličejem krajně
nespokojeným počal přecházeti z kouta do kouta svého kabinetu.
Nastalo dlouhé mlčení.

„Jsem vám povděčen, Kresťjane Ivánoviči, velmi povdečen a
dobře cítím všechno, co jste nyní pro mne učinil. Do hrobu
nezapomenu vaší laskavosti, Kresťjane Ivánoviči," pravil
konečně pan Goljadkin, vstávaje se sedadla s pohledem člověka,
jemuž bylo ublíženo.

„Přestaňte, přestaňte! Povídám vám, přestaňte!"
odpověděl dosti přísně Kresťjan Ivánovič na projev pana
Goljadkina, znova ho usazuje do křesla. „Nu, co se vám
přihodilo? Povezte mně, co se vám tam přihodilo nyní
nepříjemného," pokračoval Kresťjan Ivánovič. „O jakých
nepřátelích mluvíte? Co se vám přihodilo?"

„Ne, Kresťjane Ivánoviči, raději toho nyní necháme,"
odvětil pan Goljadkin, spustiv oči k zemi; „raději to
odložíme všechno stranou, na čas —- na jinou dobu, Kresťjane
Ivánoviči, na příhodnější dobu, až všechno vyjde na jevo,
až spadne škraboška s některých tváří a všechno se
odhalí. A nyní prozatím, rozumí se po tom po všem, co se mezi
námi přihodilo... sám uznáte, Kresťjane Ivánoviči....
Dovolte, abych vám popřál dobrého jitra, Kresťjane
Ivánoviči," dodal pan Goljadkin, vstávaje tentokrát už
rozhodně a na určito se svého místa a bera do ruky klobouk.

„Inu, jak chcete... hm... (Nastala na okamžik pomlčka.) Já se
své strany, jak sám víte, všechno, co mohu... a upřímně vám
přeju všeho dobrého."

„Rozumím vám, Kresťjane Ivánoviči, rozumím; nyní vám
úplně rozumím... Na všechen způsob odpusťte mně, že jsem
vás vytrhoval, Kresťjane Ivánoviči."

„Hm... Ne, to jsem vám nechtěl říci. Ostatně, jak je libo.
Léky přijímejte, jako dříve..."

„Budu přijímati léky, jak pravíte, Kresťjane Ivánoviči,
budu je dále přijímat a v téže lékárně je budu kupovat...
Nyní i lékárníkem býti, Kresťjane Ivánoviči, je důležitá
věc..."

„Jak? V jakém smyslu to pravíte?"

„V docela obyčejném smyslu, Kresťjane Ivánoviči. Chci
říci, že nyní chodí to ve světě tak..."

„Hm..."

„A že každý klouček, nejen z lékárny, před pořádným
člověkem zdvihá nos do výšky."

„Hm. Jak tomu rozumíte?"

„Mluvím, Kresťjane Ivánoviči, o jistém člověku... o našem
společném známém, Kresťjane Ivánoviči, na příklad třebas
o Vladimíru Semenoviči..."

„A!"

„Ano, Kresťjane Ivánoviči; a já znám některé osoby,
Kresťjane Ivánoviči, které se nehrubě drží obecného
mínění, jen aby časem mohly říci pravdu."

„A! A jak to?"

„Tak už; ostatně to je vedlejší věc; umějí tak časem
podati člověku vajíčko s podpouštkou."

„Co, co umějí podati?"

„Vajíčko s podpouštkou, Kresťjane Ivánoviči; to je ruské
pořekadlo. Umějí na příklad v pravý čas vysloviti někomu
gratulaci. Jsou tací lidé, Kresťjane Ivánoviči."

„Gratulaci?"

„Ano, gratulaci, Kresťjane Ivánoviči, jako učinil ondyno
jeden z mých dobrých známých..."

„Jeden z vašich dobrých známých... vida! A jak to?" optal se
Kresťjan Ivánovič, pozorně pohlédnuv na pana Goljadkina.

„Ano, jeden z mých blízkých známých přednesl gratulaci k
nové hodnosti, gratulaci k hodnosti assesorské druhému, také
velmi blízkému známému, a k tomu ještě příteli, jak se
říká, nejmilejšímu příteli. Naskytla se náhodou
příležitost. ,Srdečně jsem — povídá — rád
příležitosti, že vám mohu, Vladimíre Semenoviči, vysloviti
svou gratulaci, svou upřímnou gratulaci k nové hodnosti. Jsem
tomu tím více rád, že nyní, jak je celému světu známo,
vymřely už babičky, které uměly přičarovat štěstí.'" —
Tu pan Goljadkin šelmovsky kývnul hlavou a přimhouřiv oči,
pohlédl na Kresťjana Ivánoviče.

„Hm. Takovými slovy to řekl..."

„Řekl, Kresťjane Ivánoviči, tak to řekl a při tom pohlédl
na Andreje Filippoviče, strýčka naší zvláštnůstky, našeho
Vladimíra Semenoviče. Ale co mně je do toho, Kresťjane
Ivánoviči, že ho udělali assesorem? Co mně je do toho? Vždyť
on se chce ženit, ačkoli mu mléko, s odpuštěním, na bradě
ještě neuschlo. Zrovna jsem mu to řekl! Tak a tak, povídám mu,
Vladimíre Semenoviči! — A nyní jsem vám pověděl už
všechno; dovolte tedy, abych se vzdálil."

„Hm..."

„Ano, Kresťjane Ivánoviči, dovolte mi nyní, jak pravím,
abych se vzdálil. A víte, abych už najednou dva vrabce jedním
kamenem zabil — jakmile jsem chlapíka sebral čarující
babičkou, obrátím se ke Kláře Olsufjevne (přihodilo se to
předvčírem u Olsufija Ivánoviče) — ona v tu chvíli právě
dozpívala cituplnou romanci — pravím jí tedy: ,S citem jste
ráčila romanci zpívat, ale nemáte upřímných posluchačů.'
Tím jasně narážím, rozumíte, Kresťjane Ivánoviči, jasně
narážím, že teď už nedbají tak o ni, ale hledají trochu
dále..."

„A! Nu a co on?"

„Spolknul citron, Kresťjane Ivánoviči, jak praví pořekadlo."

„Hm..."

„Ano, Kresťjane Ivánoviči. Potom i se starým jsem mluvil.
Povídám: ,Olsufiji Ivánoviči, vím, čím jsem vám povinen,
cením dokonale všechna vaše dobrodiní, kterými jste mne
obsypal tak říkaje od samých dětských let mých. Ale otevřete
oči, Olsufiji Ivánoviči,' pravím. ,Pohleďte. Jednám
upřímně a otevřeně, Olsufiji Ivánoviči.'"

„Hleďme!"

„Ano, Kresťjane Ivánoviči. Takovým způsobem..."

„A co on?"

„E co on, Kresťjane Ivánoviči! Žvatlá i tak, i onak, i mne
že zná, a jeho excellence že je blahosklonný pán — a tak
dále, slovem, začal se rozplývat... Ale což jiného? Stáří,
jak se říká, pořádně ho už podrazilo."

„A! Takové to je tedy nyní!"

„Ano, Kresťjane Ivánoviči! My všichni na něho stejně, ale
což plátno. Stařec, jednou nohou v hrobě, na kadidlo dýše,
jak se říká, ale jakmile někde zapletou nějaký babský klep,
už je tam a poslouchá. Jakoby se to bez něho nespravilo..."

„Klep, pravíte?..."

„Ano, Kresťjane Ivánoviči, zapletli klep. Omočil si v něm
ruku i náš medvěd, i jeho synovec, naše zvláštnůstka.
Spojili se se starými babami a rozumí se, uvařili pěknou kaši.
Co byste řekl? Co si smyslili, aby zabili člověka?..."

„Aby člověka zabili?..

„Ano, Kresťjane Ivánoviči, aby člověka zabili, totiž
mravně zabili. Rozšířili klep... mluvím tu stále o svém
blízkém známém..."

Kresťjan Ivánovič přikývnul hlavou.

„Rozšířili tedy o něm klep.., Přiznávám se vám,
Kresťjane Ivánoviči, že se až stydím vypravovati to..."

„Hm..."

„Rozšířili klep, že se už zavázal podpisem oženiti se, že
už je ženichem na jiné straně... A co byste myslil, Kresťjane
Ivánoviči, čím ženichem?"

„Nu?"

„Stravovatelky, jisté ne zcela slušné Němky, u které
obědvá. Že prý jí nabízí ruku za to, co je jí dlužen za
obědy."

„To oni vypravují?"

„Věříte, Kresťjane Ivánoviči? Němka, hrubá, ohyzdná,
nestoudná Němka, Karolina Ivánovna, znáte-li ji?..."

„Přiznám se vám, co se mne týče..."

„Rozumím vám, Kresťjane Ivánoviči, rozumím, a co se mne
týče, také to cítím..."

„Řekněte mně, buďte tak dobrý, kde bydlíte nyní?"

„Kde nyní bydlím, Kresťjane Ivánoviči?"

„Ano... rád bych... dříve, tuším, jste bydlel..."

„Bydlel, Kresťjane Ivánoviči, bydlel, i dříve jsem bydlel.
Jak pak bych nebydlel!" odvětil pan Goljadkin, provázeje svoje
slova drobným smíchem a zaraziv trochu svou odpovědí Kresťjana
Ivánoviče.

„Ne, vy jste mne špatně pochopil. Chtěl jsem také sám..."

„Já také jsem chtěl, Kresťjane Ivánoviči, také jsem chtěl
sám," pokračoval se smíchem pan Goljadkin. — „Ale,
Kresťjane Ivánoviči, zdržel jsem se u vás příliš dlouho.
Doufám, že mně dovolíte nyní... abych vám popřál dobrého
jitra."

„Hm..."

„Ano, Kresťjane Ivánoviči, chápu vás. Nyní vás úplně
chápu," zvolal náš hrdina, trochu se vynášeje před
Kresťjanem Ivánovičem... „Protož dovolte, abych vám popřál
dobrého jitra."

Tu náš hrdina šoupnul nožkou a vyšel z pokoje, zanechav
Kresťjana Ivánoviče krajně zaraženého. Slézaje s
doktorových schodů, usmíval se a radostně si třel ruce. U
východu, vdechnuv svěží vzduch a cítě se na svobodě, byl
opravdu hotov přiznati se, že je nejšťastnější smrtelník a
odebrati se přímo do kanceláře — když tu znenadání u
podjezdu zarachotil jeho kočár. Vzhledl na něj a rozpomenul se
na všechno. Petruška otvíral už dvířka. Jakýsi divný a
velice nepříjemný pocit schvátil celého pana Goljadkina.
Jakoby se byl na okamžik zapýřil. Cosi ho bodlo. Už zdvihal
jednu nohu na podnožku u kočáru, ale náhle se obrátil a
vzhlédnul na okna Kresťjana Ivánoviče. Skutečně! Kresťjan
Ivánovič stál u okna, hladil si pravou dlaní licousy a dosti
zvědavě pohlížel na našeho hrdinu.

„Tenhle doktor je hlupák," pomyslil si pan Goljadkin, zalézaje
do svého kočáru, „ohromný hlupák. Možná, že své pacienty
léčí dobře, ale přec je hloupý, jako špalek."

Pan Goljadkin se usadil, Petruška křiknul „jeď!" a kočár se
rozejel opět na Něvský prospekt.

Hlava III.

Celé to jitro pan Goljadkin měl plno klopot. Když přijeli na
Něvský prospekt, náš hrdina poručil, aby zastavili u
kupeckého dvora. Vyskočiv ze svého povozu, vběhl pod podloubí
v průvodu Petrušky a vešel přímo do stříbrnického a
zlatnického krámu. Už po tváři pana Goljadkina bylo vidno, že
má plno starostí a hromadu práce. Smluvil tam úplný stolový a
čajný příbor za více než tisíc pět set rublů v
assignacích, potom smluvil s kupcem za tutéž cenu důmyslně
provedené pouzdro na doutníky a úplné stříbrné náčiní k
holení brady; poptav se konečně ještě na cenu lecjakých
užitečných a příjemných věciček, pan Goljadkin ukončil
tuto záležitost slibem, že sem zejtra zcela jistě zajde, a
možná ještě dnes pošle pro smluvené věci, dal si podati
číslo krámu a vyslechnuv pozorně kupce, jenž by byl rád
dostal závdavek, slíbil, že i závdavek pošle v čas. Na to se
kvapně rozloučil s překvapeným kupcem a bral se podél řady
krámů, pronásledován celým zástupem prodavačů, sedících
pod podloubím, při čemž se stále ohlížel po Petruškovi a
bedlivě pátral po jakémsi novém krámě.

Mimochodem zaběhl do směnárny a vyměnil si za svou velkou
bankovku drobné. Při měnění utrpěl sice ztrátu, ale za to
proměnil a jeho tobolka tim značně stloustla, což mu patrně
způsobilo veliké potěšení.

Konečně se octnul ve skladě různých ženských látek. Smluviv
zboží opět na značnou část peněz, slíbil i zde kupci, že
si zcela jistě zajde pro smluvené věci, vzal si číslo krámu a
na žádost o závdavek opět podotknul, že i závdavek bude dán
svým časem.

Pak navštívil ještě několik krámů; ve všech smlouval,
tázal se na ceny různých věcí, přel se tu a tam dlouho s
prodavači, odcházel z krámu a třebas třikrát se vracel —
slovem projevoval neobyčejnou činnost.

Z kupeckého dvora náš hrdina se vypravil do jistého známébo
skladu nábytku, kde si vyhlédl a smluvil nábytek do šesti
pokojů, prohlédl si se zálibou jeden módní a velice důmyslný
dámský toiletní stolek nejnovějšího vkusu, a ubezpečiv
obchodníka, že si zcela jistě pošle pro všechno, odešel ze
skladu jak obyčejně, se slibem, že dá i závdavek, načež
zajel ještě ledakams a ještě ledaco kupoval. Slovem, jeho
běhání — zdálo se — nebude konce.

Konečně však, jak se zdá, vše to počalo nudit samého pana
Goljadkina. Ba i — Bůh ví, z jaké příčiny — začal pro
nic za nic pociťovat hryzení svědomí. Za nic na světě, na
příklad, nechtěl by se nyní setkati s Andrejem Filippovičem,
ba ani s Kresťjanem Ivánovičem.

Posléze na městských hodinách odbily tři s poledne. Když si
pan Goljadkin usedl na konec do kočáru, ukázalo se, že
veškeren statek, získaný jím toho jitra, záleží ve
skutečnosti jen z páru rukaviček a láhvičky voňavky za
půldruhého ruble v assignacích.

Protože však pro pana Goljadkina bylo ještě dosti záhy, proto
přikázal svému kočímu, aby zastavil vedle jisté známé
restaurace na Něvském prospektě, kterou znal doposud jen dle
pověsti, vyšel z kočáru a běžel pojíst, odpočinout si a
dočkat se určité hodiny.

Když byl pojedl tak, jak jídá člověk, kterého čeká bohatý
zvaný oběd, to jest když byl pojedl jen tak několik soust, aby
— jak se říká — utišil červa, a při tom vypil skleničku
vodky, pan Goljadkin usedl do křesla a skromně se vůkol
rozhlédnuv, vzal tiše do ruky jakýsi hubeňoučký domáci
denníček. Když přečetl asi dvě řádky, vstal, vzhlédl se v
zrcadle, opravil na sobě šat a přihladil si vlasy; potom
přistoupil k oknu a podíval se, je-li tam jeho kočár; pak usedl
zase na své místo a vzal do ruky noviny.

Bylo znáti, že náš hrdina byl značně rozčilen. Pohlédnuv na
hodiny a vida, že je teprve čtvrt na čtyři, a že tedy zbývá
ještě hodně dlouho čekat, a chápaje zároveň, že je
neslušno, seděti tak na prázdno, pan Goljadkin dal si přinésti
čokoládu, na kterouž ostatně v tu dobu značné chuti
nepociťoval. Když vypil čokoládu a spozoroval, že čas trochu
pokročil, šel zaplatit. Náhle ho někdo klepnul do ramene.

On se obrátil a spatřil před sebou své dva soudruhy z úřadu,
ty samé, s nimiž se setkal ráno na Litějné ulici — hochy
ještě velice mladé i co do stáří, i co do úřadní hodnosti.
Poměr našeho hrdiny k nim nebyl ani takový, ani makový, nebyli
přátelé ani zjevní nepřátelé. Rozumí se, dbáno bylo
slušnosti z obou stran: dalšího však sblížení nebylo a být
ani nemohlo. Setkání v tuto chvíli bylo krajně nepříjemno
panu Goljadkinu. Trochu se zachmuřil a na okamžik byl na
rozpacích.

„Jakube Petroviči, Jakube Petroviči!" zaštěbetali oba
registrátoři, „vy jste zde? Co vás sem přivedlo?"

„A! To jste vy, pánové!" vpadl jim honem do řeči pan
Goljadkin, jenž byl trochu na rozpacích a styděl se za to, že
se úřadníci jednak diví jeho návštěvě v hostinci, a jednak
si vedou s ním příliš kamarádsky. Nicméně snažil se býti
volným a hrdinou z nouze. „Pánové dezertirovali, che-che-che!"
Při tom, aby si nezadal a ukázal se shovívavým ke
kancelářské mládeži, k níž se držel stále v patřičných
mezích, zkusil poklepat jednomu mladíku na rameno. Ale
populárnost v tomto případě se nepovedla panu Goljadkinu a
místo slušného, přátelského gesta vyšlo cosi dokonce jiného.

„Nu, a co náš medvěd, sedí?"

„Kdo to, Jakube Petroviči?"

„Nu, medvěd; jakobyste nevěděli, komu říkají medvěd?.."
Pan Goljadkin se zasmál a obrátil se k číšníkovi, který mu
dával nazpět. — „Mluvím o Andreji Filippoviči, pánové,"
pokračoval, když byl hotov s číšníkem a obrátil se
tentokrát s velmi vážnou tváří k úřadníkům. Oba
registrátoři význačně na sebe mrkli.„Sedí ještě. Také se
na vás ptal, Jakube Petroviči," odvětil jeden z nich.

„Sedí, a! Nu, ať si sedí, pánové. A na mne se ptal, co?"

„Ptal, Jakube Petroviči; ale co se to s vámi děje? Voníte
pomádou, voňavkami, hotový švihák..."

„Ano, pánové, pravda! Ale přestaňte..." odpověděl pan
Goljadkin, pohlížeje stranou a napjatě se pousmál. Úřadníci,
vidouce, že se pan Goljadkin usmívá, dali se do smíchu. Pan
Goljadkin se trochu zachmuřil.

„Víte, pánové, řeknu vám po přátelsky," začal po krátké
pomlčce náš hrdina, jakoby se byl odhodlal (ať už to dopadne
jakkoliv) odhaliti cosi úřadníkům: „Vy, pánové, znáte mne
všichni, ale doposud znali jste mne pouze s jedné stránky. Vinu
sváděti v tomto případě není na koho, neboť z části,
přiznám se, byl jsem vinen já sám."

Pan Goljadkin stisknul rty a významně pohlédnul na úřadníky.
Uřadníci znova na sebe mrkli.

„Doposud, pánové, jste mne neznali. Vysvětlovati to zde nebylo
by právě na místě. Povím vám jen něco tak mimochodem, letmo.
Jsou lidé, pánové, kteří nemilují okolků a maskují se pouze
pro maškarní ples. Jsou lidé, kteří nepokládají za přímý
lidský účel obratnou dovednost v leštění parket botami. Jsou
i tací lidé, pánové, kteří neřeknou, že jsou šťastni a
žijí plným životem, když na nich na příklad dobře sedí
kalhoty. Jsou konečně lidé, kteří neradi poskakují a vrtí se
na plano, dělají komplimenty a podlízají, a hlavně, pánové,
neradi strkají svůj nos tam, kde se o něj neprosí. Tím jsem,
pánové, pověděl skoro všechno; dovoltež nyní, abych se
vzdálil.."

Pan Goljadkin se zamlčel. Poněvadž páni registrátoři byli
nyní úplně uspokojeni, dali se oba najednou do hlasitého,
krajně nezdvořilého smíchu. Pan Goljadkin se zapýřil.

„Smějte se, pánové, smějte se zatím. Požijete a uvidíte,"
namítl s citem uražené důstojnosti, vzal klobouk a couvl ke
dveřím.

„Řeknu vám ještě více, pánové," dodal, obrátiv se
naposled k pánům registrátorům. „Řeknu ještě více —
mluvíme tu tak říkaje mezi čtyrma očima. Moje pravidla jsou,
pánové, taková: Nezdaří-li se mi co, neztrácím mysli;
zdaří se, držím se a v žádném případě nikomu
nepodkopávám půdu pod nohama. Nejsem intrikán — a tím se
pyšním. Za diplomata bych se nehodil. Říká se ještě,
pánové, že pták sám letí na střelce. Pravda, jsem hotov
souhlasiti; ale kdo je zde střelec a kdo pták? To jest ještě
otázka, pánové!"

Pan Goljadkin řečnicky umlk' a s posuňkem co
nejvýznamnějším, t. j. zdvihnuv brvy a stisknuv co nejvíce
možno rty, poklonil se pánům úřadníkům a pak odešel,
zanechav je plné udivení.

„Kam poroučíte?" optal se ho dosti přísně Petruška,
kterého patrně už omrzelo vláčeti se ve chladu. „Kam
poroučíte?" ptal se pana Goljadkina, setkav se s jeho strašným,
vše ničícím pohledem, jímž se náš hrdina už dvakrát
zabezpečil tohoto jitra, a k němuž vzal útočiště nyní po
třetí, když sestupoval se schodů.

„K Izmajlovskému mostu."

„K Izmajlovskému mostu! Jeď!"

„Oběd u nich nezačne dříve než mezi čtvrtou a pátou, a
možná, že až v pět hodin," pomyslil si pan Goljadkin;
„nebude ještě záhy? Ostatně, vždyť mohu přijeti i dříve;
a k tomu je to oběd rodinný. Mohu přijeti jen tak, sans fagon,
jak se říká mezi slušnými lidmi. Proč bych nemohl přijeti
sans fagon. Náš medvěd také pravil, že bude všechno sans
fagon, proto i já mohu..."

Tak uvažoval pan Goljadkin; ale zatím jeho rozčilení stále
rostlo a rostlo. Bylo patrno, že se hotoví k čemusi velmi
namáhavému, neřku-li více; šeptal si v duchu, rozkládal
pravou rukou, neustále vyhlížel oknem kočáru, tak že, kdo by
byl nyní pohlédl na pana Goljadkina, nikterak by nebyl řekl, že
se chystá dobře poobědvat, a sice po prostu, a k tomu ještě ve
svém rodinném kruhu — sans fagon, jak se říká mezi
slušnými lidmi.

Konečně u samého Izmajlovského mostu pan Goljadkin ukázal na
jeden dům; kočár s rachotem vjel do vrat a zastavil u vchodu do
pravého křídla. Pan Goljadkin, spozorovav jakousi ženskou
postavu v okně prvého patra, poslal jí rukou hubičku. Ostatně
ani sám nevěděl, co dělá, protože v tu minutu nebyl rozhodně
ani živ, ani mrtev. Z kočáru vystoupil bledý, zkoprnělý.
Vystoupil na schůdky, sundal klobouk, mašinálně poopravil na
sobě šat a cítě, jak se mu kolena trochu chvějí, pustil se
vzhůru po schodech.

„Olsufij Ivánovič je doma?" optal se sluhy, který mu otevřel.

„Doma, to jest není, on není doma."

„Jak? Co to povídáš, můj milý? Já —já jedu k obědu,
přítelíčku. Vždyť mne přece znáš?"

„Kterak bych neznal! Ale máme rozkaz, abychom vás
nepřijímali."

„Ty... ty, brachu... ty se jistě mýlíš, brachu. Vždyť to
jsem já. Já jsem, brachu, zván; jsem zván na oběd," mluvil pan
Goljadkin, shazuje se sebe plášť a dávaje tím na jevo, že
jest odhodlán odebrati se do pokoje.

„Ale odpusťte, není možno. Máme rozkaz, abychom vás
nepřijímali, rozkázáno, abychom vás odmítli. Rozumíte přec!"

Pan Goljadkin zblednul. V tu chvíli otevřely se dvéře z pokoje
a přišel Gerasimyč, starý komorník Olsufija Ivánoviče.

„Tuhle on. Jemeljane Gerasimoviči, chce vejít, a já..."

„A vy jste hlupák, Aleksějiči! Jděte do pokoje a pošlete sem
darebáka Semenyče. — Není možno," pravil pak zdvořile, ale
rozhodně, obrátiv se k panu Goljadkinu. „Nikterak není možno.
Prosili, abyste odpustil; nemohou přijati vaší návštěvy."

„A řekli výslovně, že mne nemohou přijmout?" nerozhodně se
optal pan Goljadkin. „Odpusťte, Gerasimyči, proč tedy není
nikterak možno?"

„Není nikterak možno. Já jsem vás ohlásil a mně řekli:
Popros, aby odpustil; že nám není možno přijmout..."

„Ale proč? Co je to? Jak..."

„Dovolte, dovolte!..."

„Ale co je to tedy? Vždyť to nemůže být! Ohlaste mne... Nu,
co je to? Já přijedu k obědu..."

„Dovolte, dovolte!..."

„Nu, ostatně, to je něco jiného — prosí, abych odpustil.
Ale přece dovolte, Gerasimyči, jak je to, Gerasimyči?"

„Dovolte, dovolte!" namítl Gerasimyč, násilně odstrkuje rukou
pana Goljadkina a dávaje tak širokou cestu dvěma, pánům,
kteří v týž okamžik vcházeli do předsíně. Přicházející
pánové byli: Andrej Filippovič a synovec jeho, Vladimír
Semenovič. Oba překvapeně pohlédli na pana Goljadkina. Andrej
Filippovič chtěl už něco promluvit, ale pan Goljadkin se už
rozhodl. Byl už na odchodu z předsíně Olsufija Ivánoviče,
měl sklopené oči, červenal se, usmíval se a ve tváři jevil
úplný zmatek. „Zajdu sem později, Gerasimyči a promluvím si;
doufám, že se to všechno svým časem vysvětlí," prohodil na
prahu a z části už na schodech.

„Jakube Petroviči, Jakube Petroviči..." ozval se hlas Andreje
Filippoviče, jenž se pustil za panem Goljadkinem.

Pan Goljadkin nacházel se v tu chvíli už na prvním
odpočívadle. Rychle se obrátil k Andreji Filippoviči.

„Co si přejete, Andreji Filippoviči?" pravil hlasem dost
rozhodným.

„Co se to s vámi děje, Jakube Petroviči? Jakým způsobem..."

„Nic, Andreji Filippoviči. Jsem tu jako soukromník. To je můj
soukromý život, Andreji Filippoviči."

„Jak prý?"

„Povídám, Andreji Filippoviči, že je to můj soukromý život
a že zde, nakolik se mně zdá, nelze nacházeti ničeho
trestuhodného vzhledem k mému úřadnímu poměru."

„Jak! Vzhledem k úřadnímu... Co se to, pane, děje s vámi?"

„Nic, Andreji Filippoviči, pranic; drzá holčina, a víc
pranic..."

„Co... Co?" Adrej Filippovič v údivu pozbyl rozvahy. Pan
Goljadkin, jenž doposud, rozmlouvaje z dola se schodů s Andrejem
Filippovičem, hleděl tak, jako by byl hotov vskočiti mu přímo
do očí, vida, že přednosta oddělení se trochu zarazil,
pokročil o krok ku předu, nejsa sobě toho ani vědom. Andrej
Filippovič ucouvnul nazpět. Pan Goljadkin vystoupil ještě o
jeden stupínek a ještě o jeden. Andrej Filippovič nepokojně se
ohlédl. Pan Goljadkin najednou rychle vystoupil po schodech. A
ještě rychleji uskočil Andrej Filippovič do pokoje a bouchnul
za sebou dveřmi.

Pan Goljadkin zůstal sám. V očích se mu setmělo. Úplně se
pomátl a stál nyní v jakémsi zmateném uvažování, jakoby si
vzpomínal na nějakou hrozně nesmyslnou okolnost, která se mu
přihodila nedávno.

„Ech, ech!" zašeptal, násilně se usmívaje.

Zatím dole, na schodech, ozvaly se hlasy a kroky patrně nových
hostí, pozvaných Olsufijem Ivánovičem. Pan Goljadkin se trochu
vzpamatoval, honem si vyhrnul výše svůj kožešinový límec,
zahalil se jím, co bylo možno, a klopýtaje a rychle přešlapuje
pustil se kvapně se schodů. Pociťoval v sobě jakési oslabení
a oněmění. Zmatek jeho byl tak silný, že když vyšel na
dvůr, nedočkal se ani kočáru, nýbrž šel sám přímo přes
blátivý dvůr k svému povozu.

Když pan Goljadkin přišel k povozu a chystal se vsednouti do
něho, projevil v myšlénkách přání provaliti se skrz zemi,
aneb se schovati někam do myší díry i s kočárem. Zdálo se
mu, že všechno, co se nachází v domě Olsufija Ivánoviče,
patří nyní na něho ze všech oken. Byl si vědom, že by v
okamžiku zemřel zde na místě, kdyby se jen obrátil nazpět.

„Co se směješ, klacku?" osopil se rychle na Petrušku, který
se hotovil pomoci pánovi do kočáru.

„Čemu bych se smál? Vždyť já nic... Kam máme nyní jet?"

„Vrať se domů. Jeď!"

„Jeď domů!" křiknul Petruška, umístiv se na zadním
stupátku.

„Má to havraní chřtán!" pomyslil si pan Goljadkin. Kočár
dojel zatím už dosti daleko za Izmajlovský most. Náhle náš
hrdina ze vší síly trhnul provázkem a křiknul na kočího, aby
se neprodleně vrátil nazpět. Kočí obrátil koně a za dvě
minuty vjel opět do dvora k Olsufiji Ivánoviči.

„Není třeba, hlupáku, není třeba; zpět!" křiknul pan
Goljadkin, a kočí, jakoby byl čekal na takový rozkaz, ničeho
nenamítaje a nezastaviv u vchodu, obejel kolem do kola celý dvůr
a vyjel znova na ulici.

Domů pan Goljadkin nejel, nýbrž, když minuli Semenovský most,
poručil zahnouti do jedné příčné uličky a dal zastaviti
vedle hospůdky dosti skrovného zevnějšku. Když náš hrdina
vystoupil z kočáru, zaplatil kočímu a takovým způsobem se
zbavil konečně od svého povozu. Petruškovi přikázal, aby šel
domů a čekal jeho návratu; sám pak vešel do hospody, vzal si
zvláštní pokojík a poručil si oběd. Cítil se velice
ošklivě; v hlavě měl úplný zmatek a chaos. Dlouho přecházel
z rozčilení po pokoji; konečně usedl na židli, podepřel si
čelo rukama a ze všech sil se počal snažiti, aby uvážil a
rozřešil aspoň něco ohledně nynějšího svého postavení.

Hlava IV.

Den, slavný den narození Kláry Olsufjevny, jediné dcery
státního rady Berendějeva, za onoho času dobrodince páně
Goljadkinova — den, vyznamenaný skvělým, velkolepým zvaným
obědem, takovým obědem, jakého dávno nevídali v stěnách
úřadnických bytů u Izmajlovského mostu a v okolí — obědem,
který se podobal více jakémusi kvasu Baltazarovu, než obědu
— který zaváněl čímsi babylonským, hledíme-li na
skvostnost, rozkoš a slušnost, oběd se šampaňským Cliquo, s
ústřicemi a ovocem od Jelisějeva a z Miljutinských skladů, se
všelikými vykrmenými býčky, s úřadnickou tabelí hodností
— tento slavný den, vyznamenaný takovým slavným obědem,
zakončil se nádherným plesem, rodinným, malinkým,
příbuzenským plesem, ale přece nádherným vzhledem ke vkusu,
vzdělanosti a slušnosti.

Ovšem nepopírám, že takové plesy bývají, ale zřídka.
Takové plesy, podobající se více rodinným radovánkám, než
plesům, mohou se dávati pouze v takových domech, jako na
příklad dům státního rady Berendějeva. Řeknu ještě více:
já skoro pochybuju, že by se u všech státních radů mohly
dávati takové plesy. O kdybych byl básníkem! — rozumí se,
aspoň takovým, jako Homer nebo Puškin; s menším nadáním
člověk by přijíti nesměl — schválně bych vám zobrazil
jasnými barvami i širokým štětcem, o čtenáři! celý ten
vysoce slavnostní den. Započal bych svou báseň obědem a
zejména bych si dal záležeti na onom překvapujícím a
zároveň slavnostním okamžiku, kdy se zdvihla první zdravice na
počest královny svátku. Zobrazil bych vám předně ty hosti,
pohroužené ve zbožné mlčení a očekávání, více podobné k
demosthenovské výřečnosti než k mlčení. Pak bych vám
zobrazil Andreje Filippoviče jako nejstaršího z hostí,
majícího skoro i jisté právo na prvenství, okrášleného
šedinami a k šedinám příslušnými řády, jak povstal s
místa a zdvihl nad hlavu pozdravný pohár s jiskřícím vínem
— s vínem, schválně přiváženým z jistého dalekého
království, aby se jím zapíjely podobné okamžiky -

S vínem, více podobným k božskému nektaru, než k vínu.
Zobrazil bych vám hosti a šťastné rodiče královny svátku,
jak zdvihli také své poháry hned za Andrejem Filippovičem a
upjali na něho své oči, plné očekávání. Zobrazil bych vám,
jak tento často jmenovaný Andrej Filippovič, uroniv napřed slzu
do poháru, vyslovil pozdravení a přání, prohlásil zdravici a
připil si na zdraví...

Ale přiznávám se, úplně se přiznávám, že bych nemohl
zobraziti vší velkoleposti toho okamžiku, když sama Královna
svátku, Klára Olsufjevna, rdíc se jako jarní růže ruměncem
blaha a stydlivosti, od překypujících citů klesla v objetí
něžné mateře, jak zaslzela něžná máť a jak zavzlykal při
té příležitosti sám otec, letitý stařec a státní rada
Olsufij Ivánovič, který od dlouholeté úřadní služby ztratil
vládu v nohách a za takovou horlivost byl osudem odměněn
kápitálkem, domkem, statečky a krasavicí dcerou — zavzlykal
jako chlapec a prohlásil se slzami v očích, že jeho excellence
je ctný pán. Nebyl bych s to, ano, skutečně bych nebyl s to
zobraziti vám ono všeobecné uchvácení srdcí, jež
následovalo bezprostředně za tímto okamžikem — ono
uchvácení, které se jasně vyjadřovalo i v chování jednoho
mladistvého registrátora (jenž se v tu chvíli více podobal k
státnímu radovi, než k registrátoru), který také zaslzel,
naslouchaje Andreji Filippoviči.

Andrej Filippovič ze své strany v tento slavnostní okamžik
dokonce nevypadal jako kollegiální rada a přednosta oddělení v
jednom departamentě — nikoliv, on se zdál něčím jiným...
nevím zrovna čím, ale nikterak ne kollegiálním radou. Byl
výše!

Posléze... o, proč nevládnu tajemstvím slohu vysokého,
mocného, slohu slavnostního, abych mohl zobraziti všechny ony
krásné a poučné momenty lidského života, které jakoby byly
schválně zařízeny na doklad, jak časem vítězívá cnost nad
nedobrými úmysly, svobodnictvím, neřestí a závistí! Neřeknu
nic, jen mlčky — a to bude nade vši výmluvnost — ukážu
vám na tohoto šťastného jinocha, vstupujícího do svého
dvacátého šestého jara — na Vladimíra Semenoviče, synovce
Andreje Filippoviče, který vstal potom se svého místa, aby
pronesl svůj přípitek a na kterého se upjaly slzící oči
rodičův královny svátku, hrdé oči Andreje Filippoviče,
stydlivé oči samé královny svátku, nadšené oči hostí, ba i
zdvořile závistivé oči některých mladých soudruhů tohoto
skvělého jinocha. Nic neřeknu, ačkoliv nemohu pominout
mlčením, že všechno v tomto jinochovi jenž byl více podoben
starci, než jinochovi, rozumí se ve výhodném pro něho smysle
— všechno, začínaje od kvetoucích lící do samé ležící
na něm assesorské hodnosti, všechno to v tento slavnostní
okamžik div nehlásalo v něm. Na jak vysoký stupeň může
povznésti člověka mravnost!

Nebudu dále popisovat, jak na konec Anton Antonovič Sětočkin,
kancelista v jednom departamentě, soudruh z úřadu Andreje
Filippoviče a druhdy i Olsufija Ivánoviče a spolu dávný
přítel domu i kmotr Kláry Olsufjevny — stařeček, jako mléko
bílý, přednášeje svůj přípitek, zakokrhal a potom
odříkával veselé veršíčky; jak takovým zdvořilým
opominutím zdvořilosti, možno-li se tak vyjádřit, rozesmál
až do slz celou společnost a jak mu sama Klára Olsufjevna za
takové obveselení a za takovou laskavost dala hubičku, ovšem na
rozkaz rodičů. Jen tolik řeknu, že konečně hosté, kteří po
takovém obědě přirozeně musili se cítiti vespolek
příbuznými a bratřími, vstali od stolu; že potom
stařečkové a lidé usedlí po nedlouhé chvíli, věnované
přátelskému hovoru a ledajakým, rozumí se, velice zdvořilým
a laskavým upřímnostem, slušně odešli do druhého pokoje a
netratíce zlatého času, rozdělili se na partie a s pocitem
vlastní důstojnosti sedli ke stolům, potaženým zeleným
suknem; že dámy, jež se usadily v saloně, staly se náhle
všechny neobyčejně laskavými a počaly rozmlouvati o různých
látkách; že konečně sám vysoce vážený hospodář domu,
který ztratil vládu v nohách, když sloužil věrou a pravdou, a
byl za to odměněn vším, o čem výše se stala zmínka, počal
o berlích přecházeti mezi svými hostmi, dávaje se podporovati
Vladimírem Semenovičem a Klárou Olsufjevnou a stal se náhle
také neobyčejně laskavým, tak že se odhodlal improvizovati
malinký, skromný ples, nedbaje výdejů: že za tím účelem
jeden čiperný jinoch (ten samý, který byl při obědě více
podoben k státnímu radovi, než k jinochovi) byl vyslán pro
hudebníky; že potom přišli hudebníci počtem celých jedenáct
hlav, a že se konečně zrovna o půl deváté rozlehly zvoucí
akkordy francouzské čtverylky i jiných různých tanců...

Ani už nepřipomínám, že péro mé jest slabé, mdlé a tupé,
aby slušně vylíčilo ples, improvizovaný neobyčejnou
laskavostí šedovlasého hospodáře. A potom, ptám se vás,
kterak mohu já, skromný vyprávěč jinak ovšem velice
zajímavých příhod pana Goljadkina — kterak mohu zobraziti
tuto neobyčejnou a ve všem slušnou směsici krásy, skvělosti,
zdvořilosti, veselosti, laskavé solidnosti a solidní laskavosti,
bujarosti, radosti, všechny ty hry a smíchy všech těch
úřadnických dám, více podobných k nymfám než k dámám,
mluvě ovšem v příznivém pro ně smysle, s jejich lilově
růžovými ramínky a líci, s jejich vzdušnými postavami, s
jejich čtveračivě hravými, homeopatickými — abych užil
vysokého slohu — nožkami? Kterak vám zobrazím konečně ony
skvělé pány úřadníky, veselé a solidní jinochy i usedlé,
radostné a slušně zamžené pány, jednak kouřící v
přestávkách mezi tanci v malinké, vzdálené, zelené komnatce
dýmku, jednak nekouřící v přestávkách dýmky, pány, kteří
všichni od prvního do posledního měli slušnou úřadní
hodnost i slušné příjmení, pány hluboko proniknuté citem pro
krásu i citem vlastní důstojnosti; pány rozmlouvající
nejvíce po francouzsky s dámami, a jestliže po rusky, tedy
samými výrazy nejvyššího tonu, poklonami a hlubokými
sentencemi, pány, kteří si leda toliko v pokojíku pro kuřáky
dovolovali některé laskavé odchylky od jazyka vysokého tonu,
některé fráze přátelské a laskavé stručnosti, jako na
příklad: „Nu, hromský Pětko, znamenitě jsi polku odskákal,"
anebo: „Nu, hromský Vásjo, přišpendlil jsi si svou dámičku,
jak jsi chtěl." Ale na to na všechno, jak už výše jsem měl
čest vysvětliti vám, o čtenáři! nestačí mé péro a proto
mlčím.

Obraťme se raději k panu Goljadkinu, jedinému, opravdovému
hrdinovi velice pravdivé naší povídky.

Věc je ta, že pan Goljadkin se nachází nyní v postavení
velice podivném, abychom neřekli více. Je, pánové, také zde,
ne sice na plese, ale skoro jako na plese. A ačkoliv je to jeho
soukromá záležitost, nicméně v tuto minutu nachází se na
cestě ne zcela přímé. Stojí totiž nyní — je až podivno to
vyslovit — stojí nyní v síni na zadních schodech příbytku
Olsufija Ivánoviče. Ale to nikomu nevadí, že tu stojí; to jen
tak. Stojí, pánové, v koutečku, přikrčiv se v místečku ne
sice teploučkém, za to však hezky tmavém, skrývaje se jednak
za ohromnou almarou, jednak za starou španělskou stěnou mezi
různým haraburdím a hamparátím, skrývaje se do času a
pozoruje prozatím všeobecný běh věcí jako vedlejší
pozorovatel.

Prozatím, pánové, jen pozoruje nyní, ačkoliv také může
vejít. Neboť proč by nemohl vejít? Je třeba jen učinit krok a
vejde, a sice velice obratně vejde. Právě nyní — stoje už
třetí hodinu v zimě mezi almarou a španělskou stěnou
uprostřed různého haraburdí a hamparátí, citoval na své
vlastní ospravedlnění jistou frázi francouzského ministra
Villeila blahé paměti, že prý „všecko přijde po pořádku,
jen když člověk umí vyčkat".

Tuto větu pan Goljadkin vyčetl kdysi z jakési, jinak zcela
vedlejší knížky, nyní však si ji v pravý čas uvedl na
pamět. Věta se především výtečně hodila k jeho nynějšímu
postavení, a za druhé, co všechno nepřijde do hlavy člověku,
který čeká na šťastné rozuzlení svých záležitostí skoro
celé tři hodiny v síni ve tmě a v zimě?

Když byl tedy citoval — jak už praveno — v pravý čas větu
bývalého francouzského ministra Villeila, pan Goljadkin
zároveň, Bůh ví z jaké příčiny, vzpomněl si také na
bývalého tureckého vezíra Marcimirisa a na krásnou
markraběnku Louisu, jejichž příběhy také kdysi četl v
knížce.

Pak si vzpomněl, že jezuité si dokonce postavili za pravidlo
pokládat všechny prostředky za vhodné, jen když vedou k cíli.

Nabyv částečně troufalosti tímto historickým stanoviskem, pan
Goljadkin pravil sám k sobě: A co prý vlastně jezuité?
Jezuité všichni do jednoho byli největší hlupáci a on by je
všechny schoval do kapsy, kdyby aspoň na okamžik zůstal
prázdný tamhle bufetní pokojík (t. j. ten pokojík, z něhož
dvéře vedly zrovna do síně u zadního schodiště, kde se
nacházel nyní pan Goljadkin). Tu by se, nedbaje všech jezuitů
na světě, sebral a vešel by přímo, nejprve z bufetního
pokojíku do čajného, potom do toho pokoje, kde nyní hrajou v
karty, a odtamtud přímo do sálu, kde nyní tancují polku. A
dostane se tam, zcela jistě se tam dostane, ať se děje cokoliv,
dostane se tam; proklouzne, a už to bude, ani nikdo nespozoruje. A
potom — však on už ví, co potom udělá.

V takovém tedy postavení, pánové, nacházíme nyní hrdinu
naší zcela pravdivé povídky, ačkoliv by bylo ostatně dosti
těžko vysvětlit, co se s ním vlastně dálo v tuto chvíli.
Věc je ta, že do síně a na schody se dostati uměl, a sice z
té příčiny, že proč prý by se tam nedostal, když se tam
dostane každý jiný; ale dále proniknouti nesměl, veřejně to
provésti nesměl... ne snad proto, že by bylo vůbec něco, čeho
by nesměl, nýbrž tak, že sám nechtěl, protože se mu raději
chtělo provésti to po tichounku. A tak tedy nyní, panové,
vyčkává onoho tichounka, a vyčkává ho už celé dvě a půl
hodiny.

A proč by také nevyčkal? I sám Villeil vyčkával. „Ale co je
mně do Villeila!" pomyslil si pan Goljadkin. „Co tady s
Villeilem? Takhle kdybych se mohl nyní pustit a proniknout
dovnitř... Ech, jsi to pěkný figurant!" pravil pan Goljadkin,
štípnuv se zkřehlou rukou do zkřehlé tváři; jsi to
hlupáček, Goljadko-holátko, už tvé příjmení je takové!"

Ostatně toto lichocení své vlastní osobě bylo v onen okamžik
něco vedlejšího, jen tak mimochodem, bez všelikého, patrného
cíle. Neboť náhle sebou trhnul a pohnul se ku předu. Nadešel
okamžik: bufetní pokojík zůstal prázdný, nebylo v něm
nikoho. Pan Goljadkin to všechno viděl oknem. Dvěma kroky
přiskočil ke dveřím a už chtěl otevříti.

„Jít nebo ne? Nu, jít nebo ne? Půjdu... proč bych nešel? Pro
smělého je všude cesta!"

Dodav si odvahy takovým způsobem, hrdina náš náhle, zcela
neočekávaně ucouvnul za španělskou stěnu. „Ne," pomyslil
si; „což kdyby někdo přišel? Opravdu, už někdo přišel.
Ale co pak jsem stál a zíval, dokud tam nebyl nikdo! Takhle se
sebrat a najednou vniknout! Ale kde pak vniknout, když má
člověk takovou povahu. Opravdu podlá nátura! Zbaběl jsem, jako
slepice. Ovšem zbabět, to je naše věc; to je to! Nějakou
neplechu vyvést, to my umíme; na to se nás ani neptejte. Budu
tady stát jako klacek, a to bude všecko! Doma bych mohl nyní
vypit číšku čaje... A jak by bylo příjemno nyní vypit
číšku! Přijdu-li později, Petruška bude snad bručet. Což
abych šel domů? Čerti aby to všecko vzali! Jdu a dost!"

Rozhodnuv takovým způsobem o svém postavení, pan Goljadkin
rychle sebou trhnul ku předu, jakoby byl někdo v něm smáčknul
nějaké péro; dvěma kroky ocitl se v bufetním pokojíku, shodil
plášť, sňal klobouk, na kvap vstrčil to všechno do kouta,
popravil na sobě šaty a přihladil si vlasy; potom... potom se
pustil do čajného pokoje, z čajného vklouznul opět do jiného,
prokradl se skoro nepozorován mezi rozjařenými hráči; potom...
potom... ale tu pan Goljadkin zapomněl na všechno, co se dálo
vůkol něho a objevil se v taneční síni tak neočekávaně,
jako když sníh na hlavu padne.

Jako naschvál v tu chvíli netančili. Dámy se procházely po
sále v malebných skupinách. Pánové kupili se do kroužků,
nebo přecházeli po pokoji, zadávajíce se s dámami. Pan
Goljadkin na to na všechno neobracel pozornosti. Viděl pouze
Kláru Olsufjevnu, vedle ní Andreje Filippoviče, potom Vladimíra
Semenoviče, pak ještě dva nebo tři důstojníky a mimo to
ještě asi dva nebo tři mladé pány, také velice zajímavé,
kteří podávali nebo už uskutečnili ledajaké naděje, jak se
dalo na prvý pohled soudit... Viděl ještě tu a tam někoho.
Nebo ne; on už nikoho neviděl, na nikoho nepohlížel, nýbrž
nutkán touž pružinou, mocí kteréž vpadl na cizí ples
nezvaný, hnul se dopředu, pak ještě krok a ještě krok; vrazil
mimochodem do jakéhosi rady a stoupil mu na nohu; při té
příležitosti stoupnul na šaty jisté ctihodné stařence a
trochu je potrhal, zavadil o sluhu s podnosem, pak zavadil ještě
o někoho, a nevšímaje si všeho toho, či lépe řečeno,
všimnuv si ale neobraceje už pozornosti na nic, probíral se
rovnou cestou dál a dále ku předu, až se octnul náhle před
samou Klárou Olsufjevnou.

Není pochyby, že by se byl v ten okamžik s největším
potěšením, ani okem nemrknuv, provalil skrz zemi; ale co se
stalo, nedalo se odčinit... a jak by se také mohlo odčinit? Co
tedy dělat? „Nezdaří-li se, mysli neztrácej; zdaří-li se,
drž se!" Pan Goljadkin, rozumí se samo sebou, nebyl intrikán a
nebyl mistrem v leštění parket botami... To bylo nepochybno. K
tomu i jezuiti se jaksi do toho připletli... Ale panu Goljadkinu
nebylo nyní do jezuitů! Všechno, co chodilo, šumělo,
hovořilo, smálo se — náhle jakoby na jakýsi povel utichlo a
ponenáhlu se skupilo kolem pana Goljadkina.

Pan Goljadkin ostatně jakoby nic neslyšel, nic neviděl; on ani
nemohl pozorovati... za nic na světě nemohl pozorovati. Sklopil
oči k zemi a tak tu stál, dav si mimochodem řečeno čestné
slovo, že se hned této noci nějakým způsobem zastřelí. A
když si dal toto čestné slovo, pan Goljadkin řekl si v duchu:
„Buď, anebo!" a k svému nejvetšímu překvapení zcela
neočekávaně počal náhle mluvit.

Započal pan Goljadkin pozdravením a zdvořilým přáním všeho
dobrého. Pozdravení zdařilo se pěkně, ale při přáni náš
hrdina se zajiknul. On cítil, že zajíkne-li se, tu všechno
najednou půjde k čertu. Nu a stalo se tak. Zajiknul se a uváz...
uváz a začervenal se; začervenal se a spletl se; spletl se a
zdvihl oči; zdvihl oči a rozhlédl se vůkol; rozhlédl se vůkol
— a ztrnul...

Všechno stálo, všechno mlčelo, všechno čekalo; trochu dále
ozval se šepot; trochu poblíže ozval se smích. Pan Goljadkin
vrhl pokorný, zmatený pohled na Andreje Filippoviče. Andrej
Filippovič odvětil panu Goljadkinu takým pohledem, že kdyby
náš hrdina nebyl už ubit úplně, dokonale, byl by tímto
pohledem zcela jistě ubit podruhé — kdyby to totiž bylo možno.

Mlčení trvalo dále.

„To se týče více domácích záležitostí a mého soukromého
života, Andreji Filippoviči," zašeptal jedva slyšným hlasem
polomrtvý pan Goljadkin; „to není příhoda officiální,
Andreji Filippoviči..."

„Styďte se, pane, styďte se!" promluvil Andrej Filippovič polo
po šeptmu s nevýslovným výrazem rozhorleností, promluvil ta
slova, vzal za ruku Kláru Olsufjevnu a odvrátil se od pana
Goljadkina.

„Nemám se čeho stydět, Andreji Filippoviči," odpověděl pan
Goljadkin taktéž polo po šeptmu, otáčeje své nešťastné
zraky vůkol sebe, a pozbyv na dobro odvahy, snažil se při té
příležitosti vyhledati v překvapeném zástupu jakéhosi
středu a opory pro své společenské postavení.

„Ale nic, ale nic, pánové! Nu, co na tom? Každému se může
přihodit," šeptal pan Goljadkin, hýbaje se ponenáhlu s místa a
snaže se dostati se ze zástupu, jenž ho obkličoval. Udělali mu
místo. Náš hrdina prošel tak tak uprostřed mezi dvěma řadami
zvědavých a nechápajících diváků. Osud ho vlekl za sebou.
Pan Goljadkin sám pociťoval, že osud ho vleče za sebou. Ovšem
dal by mnoho za to, kdyby se mohl nacházeti nyní, aniž by zadal
zdvořilosti, na svém předešlém stanovišti v síni vedle
zadního schodiště; ale poněvadž to bylo nyní zhola nemožno,
počal se snažiti, aby se mohl prokrásti někam do koutečka a
tam státi — skromně, slušně, zvlášť od ostatních, nikoho
se netýkaje, neobraceje k sobě výhradně pozornosti, ale přece
tak, aby si zasloužil laskavosti hostí i hospodáře. Ale pan
Goljadkin cítil při tom, že jakoby ho cosi podmílalo, jakoby se
kolébal a padal.

Konečně se dobral do jakéhos koutku a stanul v něm jako cizí,
dosti lhostejný pozorovatel, opíraje se rukama o lenochy dvou
židlí, a zabíraje je takovým způsobem úplně ve svou moc;
při tom se snažil dle možnosti vzhlédnouti bodrým pohledem na
hosti Olsufija Ivánoviče, kteří se skupili kolem něho.
Nejblíž od něho stál jakýsi důstojník, vysoký, krásný
mladík, před nímž se pan Goljadkin cítil pouhým broučkem.

„Tyto dvě židle, poručíku, jsou určeny — jedna pro Kláru
Olsufjevnu a druhá pro kněžnu Čevčechanovu, která také zde
tančí. Já je střežím nyní pro ně," pravil zadychuje se pan
Goljadkin, obraceje prosebné zraky na pana poručíka. Poručík
se odvrátil mlčky, s vražedným úsměvem.

Když našemu hrdinovi selhalo v jednom místě, pokusil se zkusiti
štěstí někde na jiné straně a obrátil se přímo k jednomu
vážnému radovi s vysokým řádovým křížem na krku. Ale rada
ho změřil takovým chladným pohledem, že pan Goljadkin zřejmě
pocítil, že ho náhle polili celým žberem studené vody.

Pan Goljadkin stichnul. Rozhodl se raději mlčet, na nikoho
nemluvit, ukázat, že je spokojen, že je tu právě tak, jako
všichni ostatní, a že položení jeho, na kolik jemu se zdá,
jest aspoň také slušné. Za tím účelem upjal zrak k
výložkům na rukávech svého úřadního fraku, potom zdvihl
oči a upřel je na jistého pána velice ctihodného, zevnějšku.

„Ten pán má paruku," pomyslil si pan Goljadkin, „a kdyby
sundal paruku, bude míti hlavu holou, zrovna jako je tuhle má
dlaň holá." Učiniv tento důležitý vynález, pan Goljadkin si
vzpomněl také na arabské emíry, kteří, sejmou-li s hlavy
zelenou čalmu, již nosí na znamení svého příbuzenstva s
prorokem Mohamedem, zůstanou také s holou, bezvlasou hlavou.
Potom, bezpochyby následkem zvláštního styku ideí o Turcích
ve hlavě pana Goljadkina, dostal se i na, turecké pantofle, a
při té příležitosti si vzpomněl, že Andrej Filippovič nosí
boty, které se podobají více k pantoflím, než k botám.

Bylo patrno, že se pan Goljadkin z části už vžil do svého
položení, „Hle, kdyby tam ten lustr" — mihnulo se ve hlavě
pana Goljadkina, „kdyby se tam ten lustr nyní utrhnul a spadl na
obecenstvo, běžel bych okamžitě na pomoc Kláře Olsufjevně.
Až bych ji zachránil, řekl bych jí: ,Nelekejte se, slečno, to
nebylo nic; ale ochráncem vaším jsem já." Potom..."

Tu pan Goljadkin stočil oči na stranu, hledaje Kláru Olsufjevnu
a spatřil Gerasimyče, starého komorníka Olsufija Ivánoviče.
Geresimyč s nad míru starostlivým, officiálně slavnostním
vzezřením kráčel přímo k němu. Pan Goljadkin sebou trhnul a
svraštil čelo následkem jakéhosi neuvědomělého, ale při tom
velice nepříjemného pocitu. Mašinálně se ohlédl kolem sebe:
přišlo mu na mysl, aby nějak pod rukou, po tichounku, stranou
ulíznul od hříchu, aby tak nějak najednou zmizel, to jest aby
věc provedl tak, jakoby pranic nepozoroval, jakoby se to vůbec
ani netýkalo jeho. Avšak dříve než se náš hrdina mohl k
něčemu rozhodnouti, Gerasimyč stál už před ním.

„Hleďte, Gerasimyči," pravil náš hrdina, obraceje se s
úsměvem ke Gerasimyči; „jděte a přikažte — vidíte, tam
ta svíčka na kandelábru, Gerasimyči, ona hned vypadne; tedy
vidíte, přikažte, aby ji popravili. Ona opravdu hned vypadne,
Gerasimyči..."

„Svíčka? I ne, svíčka stojí přímo; ale na vás se tam
kdosi ptá..."

„A kdo se tam na mne ptá, Gerasimyči?"

„Abych vám řekl, opravdu nevím kdo. Přišel sluha od kohosi.
Je-li tady prý Jakub Petrovič Goljadkin? Tedy mně ho zavolejte,
povídá, mám mu vyřídit cosi důležitého a nutného... tak,
pane!"

„Ne, Gerasimyči, vy se mýlíte; v té věci se mýlíte,
Gerasimyči."

„To pochybuju..."

„Ne, Gerasimyči, nepochybujte; tu není, Gerasimyči, pranic
pochybného. Na mne se nikdo neptá, Gerasimyči; kdo pak by se na
mne ptal? A tady jsem doma, to jest na svém místě, Gerasimyči."

Pan Goljadkin si oddechl a ohlédl se kolem. Skutečně! Vše, co
bylo v sále, všichni obrátili k němu oči i uši s jakousi
vítězoslavnou zvědavostí. Mužští kupili se blíže a
naslouchali. Dále za nimi ulekaně si šeptaly dámy. Sám
hospodář ukázal se v neveliké vzdálenosti od pana Goljadkina,
i jakkoliv z jeho tváře nebylo možno souditi, že sám také
přijímá přímé a bezprostřední účastenství v okolnostech
pana Goljadkina, protože se všechno provádělo způsobem co
nejvíce delikátním, nicméně to všechno dávalo zřejmě
pociťovati hrdinovi naší povídky, že nastává pro něho
rozhodný okamžik. Pan Goljadkin viděl jasně, že se
přiblížila vhodná chvíle ku smělé ráně, aby zahanbil
nepřátely své.

Pan Goljadkin byl vzrušen. Pocítil náhle jakési nadšení, a
chvějícím se, slavnostním hlasem jal se opět mluviti, obraceje
se k čekajícímu Gerasimyči.

„Nikoli, přítelíčku, mne nikdo nevolá. Ty se mýlíš.
Řeknu ještě více: Ty's se mýlil i dnes ráno, když jsi mně
tvrdil... když jsi si dovolil tvrdit mně, pravím (tu pan
Goljadkin povýšil hlasu), že Olsufij Ivánovič, dobrodinec můj
z dob nepamětných, jenž mně byl v jistém smyslu i otcem,
zapovídá mně práh svůj v minutu rodinné, slavné radosti pro
jeho srdce otcovské. (Pan Goljadkin se spokojeně, avšak s
hlubokým citem rozhlédl kolem sebe. Na jeho řasách třpytily se
slzy.) Opakuju, přítelíčku," zakončil náš hrdina; „ty's se
mýlil, strašně, neodpustitelně mýlil..."

Okamžik byl dojemný. Pan Goljadkin cítil, že effekt byl
rozhodný. On stál, skromně sklopiv oči a očekávaje, že
Olsufij Ivánovič ho obejme. Mezi hosty bylo znáti vzrušení a
překvapení; ba i sám nepohnutelný a hrozný Gerasimyč zajiknul
se při slově „To pochybuju...", když tu náhle nešetrný
orchestr z ničeho nic spustil polku.

Všechno bylo to tam, všechno vzal vítr. Pan Goljadkin sebou
trhnul, Gerasimyč ustoupil o krok nazpět, všechno, co bylo v
sále, rozvlnilo se, jako moře, a Vladimír Semenovič už se
vznášel v prvním páru s Klárou Olsufjevnou a za ním krásný
poručík s kněžnou Čevčechanovou.

Diváci zvědavě a s nadšením tlačili se pohlédnout na
tanečníky, neboť polka byl tanec zajímavý, nový, modní,
jenž kroužil všem hlavu. Pan Goljadkin byl na okamžik zapomenut.

Avšak náhle nastalo všeobecné vzrušení, nastal zmatek a
chvat. Hudba umlkla... stala se podivuhodná příhoda. Unavená
tancem Klára Olsufjevna, jedva popadajíc dechu od únavy, s
planoucími tvářemi a vysoko se vzdýmajícími prsy klesla
vysílena do křesla. Všechna srdce obrátila se k rozkošné
čarodějce, všichni jeden přes druhého spěchali, aby jí
blahopřáli a poděkovali za potěšení, které jim prokázala
— když se náhle před ní ocitl i pan Goljadkin.

Pan Goljadkin byl bledý, do krajnosti vzrušený. Zdálo se, že i
on byl vysílen, neboť jedva se hýbal. Na ústech mu hrál
jakýsi úsměv a při tom prosebně vztahoval ruku. Klára
Olsufjevna v překvapení neměla času, aby utrhla ruku a
mašinálně vstala na pozvání pana Goljadkina. Pan Goljadkin
zavrávoral vpřed jednou, podruhé, potom zdvihl nožku, potom
jaksi šoupnul druhou nohou, potom trochu dupnul a pak
klopýtnul... chtěl také tancovat s Klárou Olsufjevnou.

Klára Olsufjevna vykřikla. Všichni přiskočili, aby vysvobodili
její ruku z ruky pana Goljadkina a v okamžiku náš hrdina byl
zatlačen zástupem na dobrých deset kroků daleko. Kolem něho
utvořil se také hlouček. Ozval se pískot a křik dvou stařen,
které pan Goljadkin div neskácel při svém ústupu. Zmatek byl
hrozný; všichni se vyptávali, všichni křičeli, všichni
radili. Hudba umlkla. Náš hrdina se vrtěl ve svém hloučku a
mechanicky, trochu se usmívaje, cosi mumlal pro sebe, jako, proč
prý by ne, a že prý polka, aspoň pokud jemu se zdá, je tanec
nový a velice zajímavý, stvořený na potěšení dám... ale,
když prý je tomu tak, že je srozuměn...

Avšak zdá se, že se nikdo už neptal, je-li pan Goljadkin
srozuměn, nebo ne. Neboť náš hrdina pocítil, jak náhle čísi
ruka padla na jeho ruku, že druhá ruka se trochu opřela o jeho
záda a že ho s jakousi zvláštní péčí obracejí v jistou
stranu. Konečně spozoroval, že jde přímo ke dveřím. Pan
Goljadkin chtěl honem něco říci, něco podniknouti... Ale ne,
už nechtěl nic. Jenom se mechanicky ještě usmíval v odpověd
na to, co se s ním dálo.

Konečně pocítil, že na něho oblékají plášť, že mu
narazili na oči klobouk — potom pocítil, že se nachází v
síni ve tmě a v chladu, a na konec i na schodech. Tu klopýtnul a
zdálo se mu, že padá do propasti; chtěl vykřiknout — a
náhle se ocitnul na dvoře. Svěží vzduch zavanul mu do
obličeje, a on se na chvíli zastavil. A právě v ten okamžik
doletěly k němu zvuky orchestru, jenž spustil na novo. Pan
Goljadkin náhle si vzpomněl na všechno; zdálo se, že všechna
pokleslá síla znova se k němu vrátila. Trhnul sebou s místa,
na němž stál dosud jako přikovaný a střemhlav letěl ven,
někam na vzduch, na svobodu, kam ho oči povedou....

Hlava V.

Na všech petrohradských věžích, které ukazují a bijí
hodiny, odbila zrovna půlnoc, když pan Goljadkin celý zmatený
vyběhl na nábřeží Fontánky nedaleko Izmajlovského mostu,
prchaje od nepřátel, od pronásledování, od krupobití na něho
namířených šnupek, od křiku poplašených stařen, od
vzdychání a zděšení ženštin i od vražedných pohledů
Andreje Filippoviče.

Pan Goljadkin byl ubit, ubit dokonale, v plném slova smyslu a
jestliže si zachoval v tuto minutu schopnost utíkati, stalo se to
pouze jakýmsi zázrakem, ve který na konec ani sám nechtěl
věřiti. Noc byla hrozná, listopadová, mokrá, mlhavá,
deštivá, sněživá, těhotná revmatismem, rýmami, zimnicemi,
bolestmi v krku, horečkami všech možných druhů a způsobů,
jedním slovem všemi dary petrohradského listopadu. Vítr vyl v
pustých ulicích, zdvihaje černou vodu Fontánky výše
železných kruhů, upevněných v nábřeží, a bujně otřásaje
hubenými svítilnami na chodníku, které provázely jeho vytí
tenkým pronikavým skřípotem, což tvořilo nekonečný,
pisklavý, řinčivý koncert, dobře známý každému
petrohradskému obyvateli.

Pršelo a sníh padal zároveň. Prorážené větrem praménky
dešťové vody stříkaly div ne horizontálně jako ze
stříkačky a bodaly a sekaly tvář nešťastného pana
Goljadkina jako tisíce jehel a špendlíků. Uprostřed nočního
ticha, do něhož zalehaly pouze vzdálený hukot kočárů, vytí
větru a skřípání svítilen, tesklívě se ozývalo
šplíchání a zurčení vody, stékající se všech střech,
stříšek nad vchody, žlabů a řims na žulovou dlažbu
chodníku. Ani duše nebylo ni v blízku, ni v dáli, ba zdálo se,
že ani nemůže býti v takovou dobu a za takovéto nepohody.

A tak samotný pan Goljadkin, sám se svou zoufalostí cupal v tu
dobu po chodníku Fontánky svým obvyklým drobným spěšným
krůčkem, chvátaje, aby doběhl co možná brzy do své
Šestilávočné ulice, do svého bytu ve třetím poschodí.

Ačkoli sníh, déšť a vše to, proč nemáme ani jména, když
se rozdovádí vichřice a plískanice pod petrohradským
listopadovým nebem, najednou, jedním rázem učinilo útok na
zničeného neštěstím pana Goljadkina, a nemajíc s ním ani
sebe menšího slitování, nedávalo mu oddechu, pronikalo mu do
kostí, zalepovalo oči, provívalo ho ze všech stran, shánělo
ho s cesty a zbavovalo ho poslední špetky rozvahy: ačkoli se to
všechno jedním rázem vrhlo na pana Goljadkina, jakoby se bylo
schválně spolčilo a smluvilo se všemi nepřátely za tím
účelem, aby mu připravilo povedený den, večer a noc — pan
Goljadkin přes to přese všechno zůstal skoro necitelným ke
všem těm posledním projevům pronásledujícího jej osudu; tak
silně otřáslo a zničilo ho vše to, co se s ním přihodilo
před několika minutami u pana státního rady Berendějeva!

Kdyby nyní nestranný, nezaujatý nějaký pozorovatel pohlédl
mimochodem, ze strany na tesklivý spěch pana Goljadkina, i ten by
okamžitě byl proniknut veškerou strašnou hrůzou jeho nehod a
řekl by zcela jistě, že pan Goljadkin hledí nyní tak, jakoby
se chtěl sám před sebou někde schovat, jako by sám před sebou
chtěl někam uprchnout!

A bylo tomu vskutku tak. Řekneme více: pan Goljadkin nejenom si
přál uprchnouti sám před sebou, nýbrž uplně se zničiti,
nebýti, proměniti se v prach a popel, v tyto minuty nepozoroval
nic kolem sebe, nerozuměl ničemu, co se dálo vůkol něho, a
hleděl tak, jako by pro něho ve skutečnosti nebylo ani
nepříjemnosti této sychravé noci, ani dlouhé cesty, ani
deště, ani sněhu, ani větru, ani vší té ošklivé nepohody.
Jedna kaloše, která se smekla s pravé boty pana Goljadkina,
zůstala v blátě a ve sněhu na chodníku Fontánky a pana
Goljadkina ani nenapadlo, aby se pro ni vrátil, neboť
nespozoroval, že ji ztratil. Byl tak pomaten, že několikrát,
nedbaje ničeho, co se děje kolem, a proniknut úplně dojmem
svého nedávného, strašného pádu, náhle zůstával nehybně
státi jako sloup uprostřed chodníku. V takový okamžik umíral,
mizel. Potom sebou náhle trhnul jako zběsilý, a běžel,
běžel, neohlédaje se, jakoby prchal před pronásledovníky,
před jakousi ještě hroznější nehodou...

Opravdu, jeho postavení bylo hrozné!

Konečně, pozbyv sil, pan Goljadkin stanul, opřel se o
nábřežní zábradlí jako člověk, kterému se náhle spustila
z nosu krev a upřeně začal pohlížeti na kalnou, černou vodu
Fontánky. Není známo, mnoholi času strávil tímto
zaměstnáním. Jen tolik je známo, že v tu minutu zoufalost pana
Goljadkina dostoupila takového stupně, že tak byl duševně
rozdrásán, tak byl zmučen, tak seslábl a pozbyl beztoho už
nepatrných zbytků své duchapřítomnosti, že zapomněl na
všechno, i na Izmajlovský most, i na Šestilávočnou ulici i na
svou přítomnost...

A co také? Vždyť jemu bylo všechno jedno, věc je vykonána,
skončena, rozhodnutí potvrzeno a podepsáno; co tedy?...

Náhle... náhle se otřásl celým tělem a nevolky uskočil dva
kroky stranou. S nevysvětlitelným nepokojem počal se ohlížeti
kolem sebe; ale nikdo tu nebyl, nic zvláštního se nepřihodilo,
— ale přece... přece se mu zdálo, že nyní, právě v tento
okamžik někdo stál zde u něho, zrovna vedle něho a také se
opíral o nábřežní zábradlí, a — divná věc! — mluvil
něco, cosi mu řekl na rychlo, úsečně, ne zcela srozumitelně,
ale něco takového, co mu bylo blízké, co se ho týkalo.

„Či se mně to jen zdálo?" pravil pan Goljadkin, znova se
ohlížeje vůkol sebe. „A kde to vlastně stojím?... Ech, ech!"
dodal, pokývav hlavou a při tom s nepokojným, tesklivým
pocitem, ano se strachem počal upírati oči v kalnou, mokrou
dáli, napínaje ze všech sil svůj zrak a všemi silami se snaže
proniknouti krátkozrakým pohledem svým mokré prostředí, jež
se rozprostíralo před ním. Ale nebylo tam nic nového, nic
zvláštního nepadlo do oka panu Goljadkinu.

Zdálo se, že všechno bylo v pořádku, jak se sluší a patří,
to jest sníh se sypal ještě hustěji, hruběji a silněji; ve
vzdálenosti dvaceti kroků nebylo vidět praničeho; svítilny
skřípaly ještě pronikavěji než dříve, a vítr — zdálo se
— ještě plačtivěji, ještě žalostněji táhl svou tesklivou
píseň, jako neodbytný žebrák, jenž chce vyprositi měděný
groš na kus chleba.

„Ech, ech! Co jen se to děje se mnou?" opětoval si pan
Goljadkin, vydav se znova na cestu a stále se při tom ohlížeje.
V tu dobu jakýsi nový pocit ozval se v celé bytosti pana
Goljadkina, jako by tesklivost a zase jako by strach... Zimničný
záchvěv proběhl jeho žilami. Okamžik ten byl nesnesitelně
nepříjemný!

„Vždyť to nic není," pravil sám k sobě, aby si dodal mysli;
„nic to není; možná, že to pranic neznamená, ani cti to
nepošpiní. Snad to tak bylo třeba," pokračoval, sám
nechápaje, co mluví. „Snad se to všechno svým časem obrátí
k lepšímu, nebude nač si stýskat a pravda vyjde na jevo."

Mluvě takovým způsobem a slovy sobě ulevuje pan Goljadkin sebou
otřásl, shodil se sebe sněhové vločky, jež mu pokryly hustou
vrstvou klobouk, límec, plášť, nákrčník, boty a všechno;
— avšak podivného pocitu, podivné neurčité tesklivosti své
nemohl se zbaviti, ji nemohl se sebe setřásti. Kdesi daleko
ozvala se dělová rána.

„Nu, počasí!" pomyslil si náš hrdina; „snad nebude
povodeň? Střílejí z děla, voda se patrně zdvihla příliš
vysoko."

Sotva že však dořekl, či vlastně pomyslil si ta slova, pan
Goljadkin spatřil před sebou člověka, jenž mu šel vstříc a
jenž patrně také, jako on někde se opozdil. Zdálo by se, že
je to věc nepatrná, nahodilá; ale, neznámo proč, pan Goljadkin
se zarazil, ba i strach na něho padl. Ne, že by se bál
špatného člověka, ale tak, možná... „Kdož ví, kdo je ten
opozdilý člověk," mihnulo se hlavou pana Goljadkina; „může
být, že právě on snad je tu nejdůležitější, že nejde jen
náhodou, že má určitý cíl, že křižuje mou cestu, mne se
dotýká."

Ostatně dosti možná, že myšlénky pana Goljadkina nebyly
právě takové, nýbrž že jen pocítil okamžitě cosi
podobného a velice nepříjemného. Nebylo však času dlouho
přemýšleti a pociťovati. Příchozí byl už na dva kroky od
pana Goljadkina. Pan Goljadkin ze zvyku si pospíšil vzíti na
sebe zvláštní tvářnost, kterou vyjadřoval, že on, pan
Goljadkin, jde svou cestou, že mu do nikoho nic není, že cesta
je pro všechny dosti široká a že on, Goljadkin, nikomu
nepřekáží.

Náhle však se zarazil, jakoby přimražený, jakoby bleskem
poražený a potom se rychle obrátil nazpět za mimojdoucím,
jedva že tento ho minul; obrátil se s takovým vzezřením,
jakoby bylo něco ze zadu do něho strčilo, jako by byl vítr
obrátil jeho větrnou korouhvičku. Mimojdoucí rychle mizel v
sněhové metelici. Také chvátal, byl taktéž, jako pan
Goljadkin, odět a zahalen od hlavy do paty, a taktéž, jako on,
cupal drobnými, rychlými krůčky po chodníku Fontánky, trochu
při tom poklusávaje.

„Co, co je to?" šeptal pan Goljadkin, nedůvěřivě se
usmívaje, při tom však se otřásl celým tělem. Mráz mu
přeběhl po zádech.

Zatím mimojdoucí zmizel úplně, už nebylo slyšeti ani jeho
kroků a pan Goljadkin pořád ještě stál a hleděl za ním.
Nicméně i on se konečně vzpamatoval.

„Nu, co to vlastně je," pomyslil si rozmrzele; „co pak jsem
opravdu pozbyl rozumu?" Při tom se obrátil a šel dále svou
cestou, čím dál tím víc urychluje kroky a snaže se raději o
ničem nepřemýšleti. Zavřel za tím účelem dokonce i oči.
Náhle ve skučícím větru a hluku nepohody doletěl k jeho
sluchu opětně zvuk něčích, velice už blízkých kroků.
Škubnul sebou a otevřel oči.

Před ním ve vzdálenosti asi dvaceti kroků černal se opět
jakýsi rychle k němu se blížící člověk, člověk tento
chvátal, šel drobnými, rychlými kroky; mezera se bystře
zmenšovala. Pan Goljadkin mohl si už dobře prohlédnouti svého
nového, opozdivšího se soudruha — prohlédl si ho a vzkřikl
překvapením a hrůzou; nohy pod ním klesly. Byl to týž, jemu
známý chodec, kterého před deseti minutami viděl kráčeti
mimo sebe, a který se zcela neočekávaně nyní opět před ním
objevil.

Ale nejen že tento div překvapil pana Goljadkina — a překvapen
byl pan Goljadkin tak, že se zastavil, vzkřiknul a chtěl cosi
promluvit; nýbrž pustil se dokonce i za neznámým a zavolal na
něho, aby jej tím rychleji zastavil. Neznámý skutečně se
zastavil — tak asi deset kroků od pana Goljadkina a sice tak,
že světlo z blízké svítilny padalo na celou jeho postavu,
zastavil se, obrátil se k panu Goljadkinu a s netrpělivě mrzutou
tváří čekal, co mu řekne.

„Odpusťte, snad jsem se zmýlil," vykoktal třesoucím se hlasem
náš hrdina. Neznámý se mlčky a mrzutě obrátil a rychle šel
dále svou cestou, jakoby chvátal, aby nahradil dvě sekundy,
ztracené s panem Goljadkinem.

Co pak se týče pana Goljadkina, v tom se rozechvěly všechny
žilky, kolena se mu podehnula, oslábla, tak že zastenal a
přisedl na kamenný sloupek u chodníku. A bylo skutečně od
čeho přijíti v takový úžas. Hlavní věc je ta, že onen
neznámý zdál se mu nyní najednou jaksi známým. To by ostatně
nebylo nic. Ale on poznal, skoro úplně poznal nyní tohoto
člověka. Často ho vídal, tohoto člověka, kdysi ho vídal, ba
ještě nedávno, ale kde? Snad ne včera? Avšak ani to nebyla
hlavní věc, že pan Goljadkin ho vídal často; vždyť
zvláštního v tom člověku nebylo skoro pranic a na první
pohled nebudil rozhodně v nikom zvláštní pozornosti tento
člověk. Byl to člověk, jako všichni, slušný, rozumí se,
jako všichni slušní lidé, a měl snad lecjaké, možná že i
dosti význačné přednosti — slovem byl to člověk úplně
svůj. Pan Goljadkin nechoval ani nenávisti, ani nepřátelství,
ba ani sebe lehčí nepřízně k tomuto člověku; spíše naopak,
zdálo by se. Přece však (a v této okolnosti spočívala právě
hlavní síla) přece však za všechny poklady světa nepřál by
si setkati se s ním, a zejména setkati se tak, jako nyní na
příklad.

Řekneme ještě více: pan Goljadkin znal úplně tohoto
člověka; věděl dokonce, jak ho i zovou, jaké jest příjmení
tohoto člověka, a přece by se za nic, za nijaké poklady světa
neodhodlal nazvati ho, nepřiznal by se, že ví, že se jmenuje
takto, tak že mu říkají po otci a takové že jest jeho
příjmení.

Jak dlouho trvalo překvapení pana Goljadkina a jak dlouho
proseděl na chodníkovém sloupku, nemohu říci; náhle však,
vzpamatovav se trochu, vstal a dal se do běhu, co měl síly,
neohlížeje se; ztrácel dech, dvakráte klopýtnul, div neupadl a
při té příležitosti osiřela i druhá bota pana Goljadkina,
kterou také opustila kaloše. Konečně pan Goljadkin zvolnil
trochu krok, aby nabral dechu, ve spěchu ohlédl vůkol a uviděl,
že, ani toho nepozoruje, proběhl celou svou cestu po Fontánce,
přešel Anničkův most, minul část Něvského prospektu a nyní
stojí na úhlu Litějné ulice.

Pan Goljadkin zahnul do Litějné.

Stav jeho v ten okamžik podobal se stavu člověka, stojícího
nad strašným srázem, když půda se pod ním trhá, už se
láme, už se pohnula, vzala převahu, padá, táhne jej s sebou do
propasti, a nešťastník po celou tu dobu nemá síly ani pevného
ducha, aby uskočil nazpět, aby odtrhl své oči od zející
propasti. Ta propast ho táhne k sobě a on zkočí konečně do
ní sám, aby tím uspíšil okamžik své shouby.

Pan Goljadkin věděl, cítil a byl úplně přesvědčen, že se
mu cestou přihodí něco nedobrého, že se strhne nad ním
ještě nějaká nepříjemnost, že se, na příklad, setká
ještě jednou se svým neznámým; ale — divná věc — on si
skoro přál tohoto setkání, pokládal je za nevyhnutelné a
prosil jedině, aby se to všechno odbylo co nejrychleji, aby se
stav jeho vysvětlil jakýmkoliv způsobem, ale rychle.

Mezi tím však stále běžel a běžel, jakoby jím hýbala
jakási postranní síla; neboť v celé bytosti své cítil
jakési oslabení a oněmění; přemýšleti nemohl o ničem,
ačkoliv jeho pomysly se chytaly všeho, jako trní. Jakýsi
zbloudilý psíček, celý mokrý a zkřehlý, přichytil se pana
Goljadkina a také běžel vedle něho, jakoby měl na spěch,
stáhnuv ohon a uši a chvílemi plaše a se strany na něho
pohlížeje.

Jakási vzdálená, dávno už zapomenutá myšlénka —
vzpomínka o jakési dávné příhodě — přišla mu nyní do
hlavy, bušila jakoby kladívkem v jeho hlavě, nedávala mu
pokoje, neodstupovala od něho.

„Eh, ten ošklivý psík!" šeptal pan Goljadkin, sám sebe
nechápaje.

Konečně spatřil svého neznámého na rohu Italianské ulice.
Jen že neznámý nešel mu nyní vstříc, nýbrž bral se týmž
směrem jako on, a také běžel několik kroků před ním. Došli
konečně do ulice Šestilávočné. Panu Goljadkinu zkrátil se
dech. Neznámý stanul zrovna před tím domem, ve kterém bydlil
pan Goljadkin. Ozval se zvuk zvonku a skoro současně zaskřipla
závora. Dvířka se otevřela, neznámý se sehnul, mihnul se a
zmizel. Skoro v týž okamžik přiběhl i pan Goljadkin a jako
střela vletěl pod vrata. Neposlouchaje bručícího podomka a
jedva dechu popadaje vběhl na dvůr a hned uviděl svého
zajímavého souputníka, jenž byl minutku na rozpacích. Ale tu
se již neznámý pustil po těch schodech, které vedly k bytu
pana Goljadkina. Pan Goljadkin vrhl se za ním. Schodiště bylo
tmavé, vlhké a špinavé. Na všech odpočívadlech bylo
nastaveno množství všelikého haraburdí, patřícího
nájemníkům, tak že cizí neobeznalý člověk, jenž přišel
náhodou na tyto schody za tmavé doby, byl nucen lézti po nich
dobré půl hodiny, jsa v nebezpečí, že si tu poláme nohy a
proklínaje spolu se schodištěm i své známé, kteří se
ubytovali tak nepohodlně.

Ale souputník pana Goljadkina jakoby tu byl obeznalý, jako
domácí; běžel po schodech lehce, bez obtíží s úplnou
znalostí místností. Pan Goljadkin už mu byl v patách; podelek
pláště neznámého člověka udeřil ho dokonce dvakrát nebo
třikrát po nose. Srdce mu trnulo v prsou. Tajemný člověk
zastavil se zrovna naproti dveřím obydlí pana Goljadkina,
klepnul do nich a (což by jindy pana Goljadkina naplnilo údivem)
Petruška, zrovna jakoby byl čekal a ani spat nešel, ihned
otevřel dvéře a kráčel za vcházejícím člověkem se
svíčkou v ruce.

Celý bez sebe vběhl do svého obydlí hrdina naší povídky.
Nesňav pláště a klobouku přešel síňku a jako hromem
omráčený stanul na prahu svého pokoje. Všechny předtuchy pana
Goljadkina splnily se úplně. Vše, čeho se obával a co
předvídal, stalo se zjevným skutkem. Dech se mu zarazil, hlava
se zakroužila. Neznámý seděl před ním také v plášti a v
klobouce na jeho vlastní posteli trochu se usmívaje a
přimhouřiv maličko oči, přátelsky mu kynul hlavou.

Pan Goljadkin chtěl vykřiknout, ale nemohl, chtěl protestovat
nějakým způsobem, ale nedostávalo se mu sil.

Vlasy mu vstaly na hlavě, a hrůzou zbaven smyslů sklesl na
sedadlo.

Však bylo také proč. Pan Goljadkin poznal úplně svého
nočního druha. Noční druh jeho nebyl nikdo jiný, než on sám
— sám pan Goljadkin, druhý pan Goljadkin, ale dokonale takový,
jako on sám: slovem jeho dvojník v plném slova
smyslu...————----—

Hlava VI.

Druhého dne zrovna v osm hodin pan Goljadkin procitl na své
posteli. Ihned všechny neobyčejné věci včerejšího dne a
celá k víře nepodobná, podivná noc s nemožnými skoro
příhodami představily se jedním rázem, najednou jeho
obrazivosti a paměti. Taková krutá, pekelná zlomyslnost jeho
nepřátel a zejména poslední důkaz oné zlomysnosti zmrazily
srdce pana Goljadkina.

Ale zároveň vše to bylo tak divné, nepochopitelné, divoké a
zdálo se tak nemožným, že opravdu bylo těžko víru dáti
všem těm příhodám. Pan Goljadkin byl by ochoten uznati to
všechno za nesplnitelný horečný sen, za okamžité poblouzení
fantasie, za zatmění mysli, kdyby na své štěstí nebyl věděl
z hořké životní zkušenosti, kam může časem člověka
dovésti zlomyslnost, kam může časem dojíti krutost
nepřítele, mstícího se za čest a ctižádost. Mimo to
zemdlelé údy pana Goljadkina, brnící hlava, bolesti v pasu a
silná rýma mocně dosvědčovaly a hájily veškeru
pravděpodobnost včerejší noční procházky a z části i
všeho ostatního, co se přihodilo za oné procházky.

Ostatně pan Goljadkin už dávno věděl, že tam u nich se cosi
připravuje, že tam mají kohosi druhého. Co tedy nyní? Dobře
si všechno rozmysliv pan Goljadkin se rozhodl, že bude mlčet,
pokoří se a v této věci nebude prozatím protestovat.

„Možná, že to bylo jen tak, chtěli mně nahnati strachu; až
uvidí, že já nic, že neprotestuju a úplně se pokořuju, s
pokorou vše snáším, vzdají se, sami se vzdají, sami první
ustoupí."

Takové tedy myšlénky byly ve hlavě pana Goljadkina, když
protahuje se na své posteli a rovnaje své ztrmácené údy
čekal, až se podle zvyku objeví v jeho pokoji Petruška. Čekal
už asi čtvrt hodiny; slyšel, jak se lenoch Petruška za
přehrádkou obíral se samovarem, ale nikterak se nemohl
odhodlati, aby na něho zavolal. Řekneme ještě více: pan
Goljadkin se vlastně trochu bál té chvíle, až se nyní setká
s Petruškou tváří v tvář.

„Vždyť Bůh ví," myslil si, „vždyť Bůh ví, jak nyní
pohlíží na celou tu věc ten darebák. On tam sice mlčí, v
hlavě má své myšlénky."

Konečně dvéře skřípnuly a objevil se Petruška s podnosem v
rukou. Pan Goljadkin plaše na něho vzhlédl se strany, čekaje s
netrpělivostí, co bude, čekaje, neřekne-li snad něco vzhledem
k známé okolnosti. Ale Petruška neřekl nic, naopak byl jaksi
nemluvnější, přísnější a zlostnější, než obyčejně, a
pohlížel na všechno zespod obrví.

Vůbec bylo patrno, že jest čímsi krajně nespokojen. Nepohlédl
ani jednou na svého pána, což mimochodem řečeno trochu bodnulo
pana Goljadkina. Postavil na stůl všechno, přinesl s sebou,
obrátil se a odešel mlčky za svou přehrádku.

„Ví, ví, všechno ví, ničema!" bručel pan Goljadkin, sedaje
k čaji. Nicméně náš hrdina nepoptal se na nic svého sluhy,
ačkoli Petruška několikrát potom přicházel do pokoje z
různých příčin.

Pan Goljadkin byl v neobyčejně vzrušeném stavu duševním. Bál
se také jíti do úřadu. Měl mocnou předtuchu, že vlastně tam
bude něco takového, co nemá být. „Což když tam přijdu,"
myslil si, „a narazím tam na něco. Nebude lépe, abych měl
strpení? Nebude lépe, abych nyní sečkal? Ač tam dělají, co
chtějí a já bych tu dnes počkal, sebral bych své síly,
zotavil bych se, rozmyslil bych si lépe celou tu záležitost, pak
bych vyčkal příhodného okamžiku, přišel bych znenadání,
jako když se sníh na hlavu snese a sám bych se tvářil, jakoby
nic."

Rozmýšleje takto, pan Goljadkin kouřil dýmku za dýmkou; čas
letěl; bylo už skoro půl desáté.

„Vždyť je už půl desáté," pomyslil si pan Goljadkin? „do
úřadu jest už pozdě. A mimo to nejsem zdráv, rozumí se,
nejsem zdráv; kdož může popírati, že nejsem zdráv? Co tedy?
Pošlou-li se přesvědčit, ať si přijde vykonavatel; ale co
mně vlastně schází? Záda mě bolí, kašel, rýma. Skutečně,
vždyť nemohu jíti, nijak nemohu za takové nepohody; mohl bych
se rozstonat a potom snad i umřít; panuje taková úmrtnost
nyní... Takovými úvahami pan Goljadkin upokojil úplně své
svědomí a hned napřed se ospravedlnil sám před sebou pro ten
případ, až dostane domluvu, kterou čekal od Andreje
Filippoviče pro nedbalost v úřadě. Vůbec za všech podobných
okolností náš hrdina velice rád se ospravedlňoval sám před
sebou různými nevývratnými důvody a uspokojoval takým
způsobem úplně své svědomí.

Uspokojiv tedy úplně své svědomí, chopil se dýmky, nacpal ji
a sotva že ji počal řádně rozkuřovati, rychle se vzchopil s
pohovky, dýmku odhodil, na spěch se umyl, oholil se, učesal,
oblekl na sebe úřadní frak a vše ostatní, vzal s sebou
nějaká akta a letěl do úřadu.

Do své kanceláře pan Goljadkin vstoupil plaše, s bojácným
očekáváním čehosi nedobrého — s očekáváním sice
neuvědomělým, neurčitým, ale zároveň nepříjemným;
ostýchavě sedl na své obvyklé místo vedle vrchního kancelisty
Antona Antonoviče Sětočkina. Na nic nepohlížeje a nedávaje se
vytrhovati vnikl ihned v obsah papírů, ležících před ním.
Rozhodl se a dal si slovo, že se bude varovati všeho
vyzývavého, všeho toho, čím by si mohl zadati, jako na
příklad neskromných dotazů, žertů s jakékoli strany a
neslušných narážek, týkajících se všelikých okolností
včerejšího večera; ba rozhodl se, že se vzdá pro tentokrát
všech obvyklých uctivostí se svými soudruhy, totiž otázek o
zdraví a pod.

Avšak jest patrno, že zachovati se takovým způsobem bylo
nelehko, ba nemožno. Nepokoj a nevědomost věcí, jež se ho
blízko dotýkaly, vždycky ho trápívaly více, než to, čím se
ho dotýkaly. To bylo příčinou, že přes to, že si dal slovo
nevšímati si ničeho, ať se děje cokoliv a varovati se všeho,
ať si je to cokoliv, pan Goljadkin chvílemi potaji ztichounka
zdvihal hlavu a kradmo se rozhlížel kolem sebe na pravo, na levo,
pozoroval tváře svých soudruhů a hleděl z nich vypátrati,
nestalo-li se něco nového a zvláštního, co by se ho týkalo a
co se před ním tají s nějakým nešlechetným úmyslem.
Předpokládal totiž, že všechny včerejší okolnosti musí
býti nezbytně v jakémsi spojení s tím, co ho nyní
obkličovalo. Konečně ve své stísněnosti počal si přáti,
aby se to všechno rozřešilo, ať si už jakkoliv, ale co možná
brzy; ať si třebas nějakým neštěstím — vše jedno! V tom
už osud popadl pana Goljadkina: ještě ani nedomyslil své
přání a pochybnosti jeho najednou se rozřešily, ovšem velice
podivným a zcela neočekávaným způsobem.

Z nenadání skřípnuly dvéře z druhého pokoje tichounce a
ostýchavě, jako by tím prozrazovaly, že přicházející osoba
jest velice nepatrná, a jakási postava, panu Goljadkinu ostatně
velmi dobře známá, ostýchavě přistoupila právě k tomu
stolu, u kterého se nalézal náš hrdina. Hrdina náš nezdvihl
hlavy — ne; popatřil na onu osobu jen kradmo, jen malinkým
pohledem, ale už tím poznal všechno, pochopil všechno do
nejmenších podrobností. Zahořel studem a schýlil k aktům svou
nešťastnou hlavu za týmž účelem, za kterým pštros,
pronásledovaný lovcem, schovává svou hlavu v horkém písku.

Nový příchozí poklonil se Andreji Filippoviči a hned na to
ozval se napjatě laskavý hlas, takový hlas, jakým mluví
přednostové ve všech úřadech s nově přibylými
podřízenými.

„Sedněte si tuhle," pravil Andrej Filippovič, ukazuje
nováčkovi na stůl Antona Antonoviče, „tady, naproti panu
Goljadkinu, a práci dostanete hned."

Andrej Filippovič zakončil tím, že udělal nově přibylému
kvapný posuněk, znamenající zdvořilé napomenutí a potom se
bez prodlení zahloubal do obsahu různých listin, kterých před
ním ležela celá kůpa.

Pan Goljadkin zdvihl konečně oči, a jestliže nepadl do mdlob,
stalo se to jedině proto, že už předem všecko tušil, že už
předem byl o všem zpraven, uhodnuv v duchu, kdo jest nový
příchozí. První pohyb pana Goljadkina záležel v tom, že se
rychle rozhlédl vůkol sebe — nešeptají-li si někde,
nevysype-li se odněkud nějaký kancelářský vtip o této věci,
nezkřivila-li se něčí tvář překvapením, nespadl-li
konečně někdo pod stůl leknutím. Ale k největšímu svému
podivení pan Goljadkin nevypátral na nikom pranic podobného.
Chování pánů soudruhů a spoluúřadníků pana Goljadkina ho
překvapilo. Zdálo se mu, že se to příčí zdravému smyslu.
Pan Goljadkin se až lekl tohoto neobyčejného mlčení.
Skutečnost mluvila za sebe; věc byla podivná, nápadná,
divoká. Nebylo možno, aby sebou nikdo nehnul.

Vše to, rozumí se, jenom se mihnulo v hlavě pana Goljadkina.
Sám on jakoby hořel na slabém ohni A nebylo se čemu divit. Ten,
kdo seděl nyní naproti panu Goljadkinu, byl úžas pana
Goljadkina, byl stud pana Goljadkina, byl to včerejší přízrak
pana Goljadkina, slovem byl to sám pan Goljadkin — ne ten pan
Goljadkin, který seděl nyní na židli s otevřenými ústy a se
zkamenělým perem v ruce; ne ten, který zastával úřad
příručího pana kancelisty; ne ten, který se rád ztratil a
zmizel v zástupu; ne ten, jehož chůze jasně vyjadřovala:
„Nedotýkejte se mne, já se vás také nedotknu," aneb:
„Nedotýkejte se mne, vždyť já se vás také nedotýkám;" —
ne, to byl jiný pan Goljadkin, docela jiný, ale zároveň úplně
podobný k prvému, téže postavy, téhož složení těla,
taktéž oblečený, s takovoutéž lysinou — slovem nic, pranic
nescházelo k úplné totožnosti, tak že kdyby je vzali a
postavili vedle sebe, nikdo by nemohl rozhodnouti, kdo je pravý
Goljadkin a kdo falešný, kdo starý a kdo nový, kdo je originál
a kdo je kopie.

Nás hrdina, je li možno takové porovnání, nacházel se nyní v
postavení člověka, jímž se baví nějaký čtverak tím, že
ze žertu obrací na něho kradmo sluneční paprsky skleněnou
čočkou.

„Co je to, sen či co?" pomyslil si; „je to skutečnost či
pokračování včerejšího? Jak to? Jakým právem se to děje?
Kdo dovolil takového úřadníka, kdo dal na to právo? Spím
snad, sním?"

Pan Goljadkin se pokusil štípnouti se, ano chtěl štípnouti i
někoho jiného... Ne, není to sen, to je jisté. Pan Goljadkin
cítil, že se pot s něho řine potůčky, že se s ním děje
cosi neobyčejného a dosud nevídaného, a proto, aby neštěstí
bylo úplné, i neslušného, neboť pan Goljadkin chápal a
cítil, jaká to pro něho nevýhoda, býti v takové paskvilné
věci prvním příkladem.

Na konec zmocnila se ho až i pochybnost o svém vlastním bytí a
ačkoli byl už předem na vše připraven a sám si přál, aby se
jeho pochybnosti rozřešily ať si jakýmkoliv už způsobem,
přece sama podstata okolností stála za tu neočekávanost.
Stísněnost ho škrtila a mučila. Chvílemi pozbýval úplně
smyslů a paměti. Vzpamatovav se po takovém okamžiku, pozoroval,
že mašinálně, nevědomky jezdí perem po papíře.
Nedůvěřuje sobě, počal prohlížeti vše, co napsal a ničemu
nerozuměl.

Konečně druhý pan Goljadkin, jenž seděl dosud tiše a
pracoval, vstal a zmizel ve dveřích druhého oddělení za
jakousi příčinou. Pan Goljadkin se ohlédl — nic, všude
ticho; bylo slyšeti jen skřípání per, šustění
převraceného papíru a hovor v koutech, vzdálenějších od
sedadla Andreje Filippoviče. Pan Goljadkin vzhlédl na Antona
Antonoviče, a poněvadž bezpochyby tvář našeho hrdiny úplně
vyjadřovala jeho nynější duševní stav a harmonovala s ním,
následkem čehož byla v některém vzhledě vysoce pozoruhodna,
proto dobrý Anton Antonovič odložil pero stranou a s jakýmsi
neobyčejným účastenstvím optal se pana Goljadkina, je-li
zdráv.

„Já jsem, Antone Antonoviči, chvála Bohu, zdráv," odpověděl
pan Goljadkin, zajíkaje se; „úplně zdráv, Antone Antonoviči;
teď to ujde, Antone Antonoviči," dodal nerozhodně, nemaje
ještě plnou důvěru k často jmenovanému Antonu Antonoviči.

„Ah! A mně se zdálo, že jste churav; ostatně nebylo by divu,
kdyby se vám něco přihodilo! Zvláště nyní, když panují
pořád takové nemoci. Víte..."

„Ano, Antone Antonoviči, vím, že panují takové nemoci... Ale
já jsem vlastně, Antone Antonoviči," pokračoval pan Goljadkin,
upjatě pohlížeje na Antona Antonoviče, „já... vidíte,
Antone Antonoviči, já vlastně ani nevím, jak bych vám, to
jest, chci říci, s kterého konce bych měl začít, Antone
Antonoviči..."

„Co? Já vám... vidíte, abych se přiznal, já vám
neporozuměl zcela dobře; poslechněte, vysvětlete mně
podrobněji, co vám vadí, že se nemůžete náležitě
vyjádřit," namítl Anton Antonovič, jenž sám byl také v
rozpacích, vida, že panu Goljadkinu vytryskly až i slzy z očí.

„Já opravdu... Tady, Antone Antonoviči... tady je úřadník,
Antone Antonoviči..."

„Nu! Já dosud nechápu."

„Chci říci, Antone Antonoviči, že je tu nově nastupující
úřadník."

„Ano, jest; má stejné příjmení, jako vy."

„Jak?" vzkřikl pan Goljadkin.

„Povídám, že má stejné příjmení, jako vy; taky Goljadkin.
Není váš bratr?"

„Ne, Antone Antonoviči, já..."

„Hm! Tak vidíme; a mně se zdálo, že bude asi blízký váš
příbuzný. Víte, jest mezi vámi taková, abych řekl jaksi
rodinná podobnost."

Pan Goljadkin zkameněl překvapením a na některou dobu nebyl
schopen slova. Tak lehkomyslně mluviti o věci tak podivné, tak
nevídané, o věci opravdu vzácné, o věci, která by vzrušila
sebe méně zaujatého pozorovatele a mluvit o rodinné podobnosti,
když je všechno jasno jako v zrcadle!

„Hleďte, co bych vám poradil, Jakube Petroviči," pokračoval
Anton Antonovič. „Zajděte k lékaři a poraďte se s ním.
Hleďte, vy vyhlížíte docela chorobně. Zvláště vaše oči...
víte, mají takový zvláštní výraz..."

„Ne, Antone Antonoviči, jsem vám ovšem povděčen... to jest,
rád bych se vás optal, co ten úřadník?" „Nu?"

„Totiž, nespozoroval-li jste, Antone Antonoviči, něčeho
zvláštního na něm... něčeho příliš výrazného?" „Kterak
to?"

„Totiž já chci říci, Antone Antonoviči, takové nápadné
podobnosti k někomu, na příklad ke mně. Zmínil jste se
právě, Antone Antonoviči, o rodinné podobnosti; tak mimochodem
jste se o tom zmínil... Víte, bývají někdy blíženci,
podobní sobě jako dvě kapky vody, tak že jich ani nelze
rozeznati. A právě na to bych se rád zeptal."

„Opravdu," pravil Anton Antonovič, trochu se zadumav a jakoby
byl nyní překvapen takovou okolností. „Opravdu! Máte pravdu;
podobnost skutečně nápadná a vy jste se správně vyjádřil.
Opravdu možno pokládati jednoho za druhého," pokračoval, víc a
více otevíraje oči. „A víte li, Jakube Petroviči, je to až
podivuhodná podobnost, fantastická, jak se někdy říká, totiž
zrovna jako byste to byl vy... Spozoroval jste, Jakube Petroviči?
Já sám jsem vás chtěl požádat za vysvětlení, ale přiznám
se, z počátku jsem té věci nevěnoval náležité pozornosti.
Div, skutečný div! A poslechněte, Jakube Petroviči, vždyť vy
nejste zdejší rodák?"

„Nejsem."

„A on také není zdejší. Snad jste oba z jedné krajiny. Smím
se ptát, kde se vaše paní maminka nejvíce zdržovala?"

„Pravil jste... pravil jste, Antone Antonoviči, že on není
zdejší?"

„Ano, není ze zdejší krajiny. Ale, hleďme, to je opravdu
podivné!" pokračoval povídavý Anton Antonovič, jemuž
působilo opravdovou radost, mohl-li se o něčem rozpovídati.
„To může skutečně upoutat zvědavost. A vidíte, člověk jde
tak často mimo něho, zavadí o něho, strčí do něho a nic
nepozoruje. Ostatně, z toho si nic nedělejte. Bývá to. To je,
víte... něco podobného, poslyšte, přihodilo se také mé tetě
s matčiny strany; ona také před svou smrtí viděla sebe
dvojnásobně..."

„Ne, já... odpusťte, že vás vytrhuju, Antone Antonoviči, —
já bych, Antone Antonoviči, rád zvěděl, co je to za
úřadníka, totiž jaké má zde postavení?"

„Ach je tu na místě nebožtíka Semena Ivánoviče, na
uprázdněné místo se dostal. Místo se uprázdnilo a obsadili
je. Ubožák nebožtík Semen Ivánovič; vždyť prý tři děti
zanechal, jedno menší než druhé. Vdova padla k nohám jeho
excellence. Ostatně, povídá se, že tají: má prý penízky,
ale tají je..."

„Ne, Antone Antonoviči, já chtěl... mám totiž na mysli
pořád tu okolnost..."

„Kterou? Ach ano! Ale proč pak vás to tak zajímá? Povídám
vám: nic si z toho nedělejte. To jen tak na čas. Co na tom? Vy
jste svůj člověk; to už tak sám Pán Bůh zařídil, byla to
Jeho vůle, a reptati na to bylo by hříšno. V tom je patrna Jeho
moudrost. A vy, Jakube Petroviči, nejste v tom, na kolik já
rozumím, ničím vinen. Málo-li je divů na světě! Matka
příroda je štědrá; vás za to nikdo nepovede k odpovědnosti,
vy za to odpovídat nebudete. Vidíte, na příklad, když už tak
mluvíme, slyšel jste, doufám, jak ta — kterak jim tento, ano
siamská dvojčata, jak srostla dohromady zády, a tak i žijí,
jedí a spí pohromadě. A veliké peníze prý vyberou."

„Dovolte, Antone Antonoviči..."

„Rozumím vám, rozumím! Ano! Nu, tak co? Nic. Pravím vám, jak
tomu sám rozumím, že si z toho nepotřebujete dělat pranic. Nu
co? On je úřadník jako úřadník; zdá se, že je dělný
člověk. Říkal, že je Goljadkin, že není ze zdejšího
místa, povídá, že je títulární rada. Osobně se domluvil s
jeho excellencí."

„A co jeho excellence?"

„Nic. Povídá se, že vysvětlil všechno dostatečně, důvody
předložil. Povídal prý, že tak a tak, vaše excellence, nemám
prostředků a rád bych sloužil, zejména bych si pokládal za
čest, sloužiti pod vaším náčelnictvím... nu, a všechno
ostatní, jak se sluší a patří. Vůbec obratně všecko
vyjádřil. Chytrý člověk, myslím. Rozumí se, přišel s
odporučením; vždyť jinak by to nešlo..."

„Od koho pak? Totiž, chci říci, kdo tu vpletl svou ruku do
této špinavé věci?"

„Ano. Krásné prý odporučení. Jeho excellence prý se smál s
Andrejem Filippovičem."

„S Andrejem Filippovičem se smál?"

„Ano; usmál prý se takhle a řekl, že je dobře, že tedy
třebas, a že se své strany nemá nic proti tomu, jen aby věrně
sloužil..."

„Nu a dále? Vy mne oživujete, Antone Antonoviči; prosím vás,
co dále..."

„Dovolte, já vám opět nerozumím... Nu, ano; nu a víc nic;
není v tom pranic zvláštního; povídám vám, nic si z toho
nedělejte a marně byste v tom vyhledával něco zvláštního..."

„Ne; já bych se vás rád optal, Antone Antonoviči, zdali jeho
excellence nedodal čeho... na příklad, co se mne týče?"

„Kterak to? Ach ano! Ne, pranic; můžete být docela klidný.
Víte, je to ovšem, rozumí se, okolnost dosti nápadná a z
počátku... Ale já na příklad z počátku jsem skoro pranic
nepozoroval. Ani nevím, opravdu, proč jsem nic nespozoroval do
té doby, dokud jste mně nepřipomněl. Ale ostatně můžete být
úplně pokojný. Nic zvláštního, pranic neřekl," dodal
dobráček Anton Antonovič, vstávaje se sedadla.

„Tak já tedy, Antone Antonoviči..."

„Ach odpusťte mně, prosím vás. Rozpovídal jsem se o
zbytečnostech a tuhle mám důležitou věc a k tomu spěšnou.
Musím se tamhle pozeptat."

„Antone Antonoviči!" ozval se uctivě zovoucí hlas Andreje
Filippoviče; „jeho excellence se ptal na vás."

„Hned, hned, Andreji Filippoviči, hned jdu." A Anton Antonovič,
sebral do ruky hrst listin, letěl nejprve k Andreji Filippoviči a
potom do kabinetu jeho excellence.

„Co je to tedy?" uvažoval sám u sebe pan Goljadkin. „Vida,
jaká hra u nás začíná? Tak vida, jaký větérek zavál?... To
není špatné; věc tedy se obrátila v nejlepší stranu," mluvil
sám k sobě náš hrdina mna si ruce a necítě pod sebou židle
radostí. „Naše záležitost je tedy praobyčejná záležitost.
Všechno se ukončí jako malichernost, nebude z toho nic. A
skutečně, nikdo ani muk, ani se neozvou, loupežníci, sedí a
pracují; výborně, výborně! Já dobrého člověka miluju,
miloval jsem a vždycky ho budu ctíti... Ostatně, je v tom i
tento... když se uváží, tenhle Anton Antonovič... strašno mu
věřit: je už příliš šedivý a stáří ho náležitě
rozviklalo. Ale nejlepší a hlavní věc je ta, že jeho
excellence neříkal nic a tak ho propustil: to je dobře, to
schvaluju! Jen Andrej Filippovič, proč ten se do toho vpletl se
svým smíchem? Co je mu do toho? Stará petlice! Vždycky mně
přijde do cesty, vždycky hledí, jak by člověku přeběhl
cestu, jako černá kočka, vždycky jde člověku napříč a
naproti; buď jde člověku naproti, nebo na příč..."

Pan Goljadkin opět se rozhlédl vůkol a opět ožil nadějí.
Nicméně cítil, že ho přece rmoutí jistá vzdálená
myšlénka, jakási nedobrá myšlénka. Napadlo ho dokonce, aby
sám nějak přistoupil k úřadnikům, aby věc předešel, buď
až půjdou z úřadu, anebo jakoby se šel ptát v nějaké
úradní záležitosti, a tak mezi řečí aby narazil na to, jaká
že je to nápadná podobnost, jaká to podivná okolnost,
paskvilná komédie, to jest aby si sám zažertoval nad tím nade
vším a takovým způsobem aby prozkoumal hloubku nebezpečí.
Sice, víme, v tiché touni zdržují se čerti, zakončil své
myšlénky náš hrdina.

Avšak to všechno si pan Goljadkin jen myslil a v čas ještě se
rozmyslil. Pochopil, že by to znamenalo sáhati přiliš daleko.
„Taková už je tvá povaha!" pravil si v duchu a lehounce se
plesknul rukou do čela. „Hned bys se rozplesal, hned jsi samá
radost! Duše pravdivá! Ne, už raději posečkáme, Jakube
Petroviči; čekat a míti strpení !"

Ale přes to, jak už jsme pravili, pan Goljadkin ožil plnou
nadějí, jakoby byl z mrtvých vstal. „Nic neškodí," myslil
si, „jakoby bylo pět set pudů s prsou spadlo! Taková věc! A
přece se zámek otvírá tak prostě. Krylov má pravdu... Pravdu
má Krylov, chlapík, veliký bajkopisec!A co se týče jeho, nu
ať si slouží a ať mu jde k duhu; jen ať nikomu nepřekáží a
nikoho se nedotýká. Ať si slouží; souhlasím a schvaluju!"

Hodiny zatím ubíhaly, letěly a než se nadáli, odbily čtyři
hodiny. Úřadování bylo ukončeno; Andrej Filippovič chopil se
klobouku a, jak bylo zvykem, všichni ostatní nasledovali jeho
příkladu. Pan Goljadkin trochu sečkal, kolik bylo třeba, a
odešel schválně poslední, když se všichni ostatní už
rozešli různými cestami.

Když vyšel na ulici, viděl se jako v ráji, tak že pocítil i
přání trochu si zajít a projíti se po Něvském prospektě.
„Vida, co znamená osud!" pravil si náš hrdina;
„neočekávaný převrat celé záležitosti. I počasí se
vyjasnilo, mrazík, sáně. A mráz hodí se ruskému člověku,
výtečně se shoduje s mrazem ruský člověk! Mám rád ruského
člověka. I sníh je, první popraška, jak by řekl myslivec;
honit nyní zajíce po první poprašce! Ech! Nu což, nic nevadí!"

Takovým způsobem vyjadřovalo se nadšení pana Goljadkina, ale
při tom stále ho ještě cosi lektalo v hlavě. Stesk? Ne stesk,
ale chvílemi se mu srdce tak sevřelo, pan Goljadkin nevěděl,
čím se utěšiti. „Ostatně počkáme nějaký den a pak se
budeme radovat. Vždyť co se vlastně přihodilo? Uvážíme to,
rozebereme. Uvažujme tedy, mladý příteli můj, nu, uvažujme.

Předně je to člověk takový, jako ty, právě takový. Co tedy
na tom? Je-li to takový člověk, mám snad proto plakat? Co je mi
do něho? Já stojím stranou; hvízdám si a dost! Stál by mně
za to! Ať si slouží! Div prý a zázrak; povídají: siamská
dvojčata... Nač bylo třeba siamských? Pravda, jsou to
dvojčata, ale vždyť i velicí mužové časem vyhlíželi jako
podivíni. Je i z dějepisu známo, že proslulý Suvorov kokrhal
jako kohout... Ovšem on to prováděl všechno z politiky; a
velicí vojevůdcové... Ale co je mně do vojevůdců? Hlavní
věc, že já jsem svůj a dost; znát nikoho nechci a ve své
nevinnosti přezírám nepřítele. Nejsem intrikán a tím se
vynáším. Jsem čist, přímý, spořádaný, laskavý,
nezlobivý..."

Náhle pan Goljadkin umlknul, zarazil se a jako list se zachvěl,
ba zavřel i oči na okamžik. Maje však za to, že předmět jeho
zděšení jest pouhá illuse, otevřel opět oči a plaše
pohlédl vpravo. Ne, není to illuse!... Vedle něho po chodníku
cupal jeho známý z dnešního jitra, usmíval se, vzhlížel mu
do obličeje a, jak se zdálo, čekal na příležitost, aby se
mohl s ním dáti do řeči. Rozmluva vsak nezačínala. Takovým
způsobem prošli mlčky asi padesát kroků. Veškera péče pana
Goljadkina záležela v tom, aby se co možná nejtěsněji
zahalil, aby se uschoval do pláště a stáhl si klobouk do očí
co možná nejhlouběji. Na dovršení urážky i plášť i
klobouk jeho přítele byly právě takové, jako jeho, zrovna
jakoby byl oblekl šaty pana Goljadkina.

„Vážený pane," ozval se konečně náš hrdina, snaže se
mluviti co možná po šeptmu a nehledě při tom na svého
přítele; „zdá se, že jdeme každý jinou cestou... Jsem skoro
o tom přesvědčen," dodal po krátké pomlčce. „Ostatně jsem
přesvědčen, že jste mně dokonale porozuměl," podotkl dosti
přísným hlasem k závěrku.

„Přál bych si," ozval se konečně přítel pana Goljadkina,
„přál bych si... vy mně zajisté odpustíte velkomyslně...
já nevím, ke komu se obrátiti zde... mé poměry — doufám,
že mně prominete mou smělost — mně se dokonce zdálo, že
jste dnes ráno, puzen soustrastí, pocítil účastenství ke
mně. Co se mne týče, já jsem hned na první pohled pocítil
náchylnost k vám, já..."

Tu pan Goljadkin v mysli projevil přání, aby se jeho nový
soudruh z úřadu provalil skrz zemi.

„Kdybych směl doufat, že vy, Jakube Petroviči, ráčíte mne
shovívavě vyslechnout..."

„Jsme... jsme tady... víte, pojďme raději ke mně,"
odpověděl pan Goljadkin; „přejděme nyní na druhou stranu
Něvského, tam nám bude pohodlněji s vámi, a potom uličkou...
přejdeme raději uličkou."

„Dobře. Pojďme tedy uličkou," pravil ostýchavě pokorný
souputník pana Goljadkina, jakoby tonem své odpovědi narážel
na to, že ho ani nenapadá, aby si vybíral a že za svých
poměrů jest hotov spokojiti se i postranní uličkou.

Co pak se týče pana Goljadkina, ten vůbec nechápal, co se s
ním děje. Nevěřil sobě. Ještě se ani nevzpamatoval od svého
leknutí.

Hlava VII.

Vzpamatoval se trochu teprve na schodech u dveří svého bytu.
„Ach já beraní hlava!" vyspílal si v mysli, „Kam jen ho to
vedu? Sám strkám hlavu do petlice. Co si pomyslí Petruška, až
nás uvidí oba pospolu? Co si ten darebák bude smět nyní
mysliti? A on je podezřívavý..." Alo bylo už pozdě káti se.
Pan Goljadkin zaklepal, dvéře se otevřely a Petruška počal
snímati pláště s hosta i s pána. Pan Goljadkin pohlédl
kradmo, jen tak okamžitě vrhl pohled na Petrušku, staraje se
proniknouti jeho tvář a uhodnouti jeho myšlénky. Ale k svému
největšímu překvapení spozoroval, že jeho sluha nemá ani
pomyšlení, aby mu divil, ba naopak jakoby byl čekal něco
podobného. Pravda, hleděl i nyní jako vlk, šilhal stranou, a
jakoby se chystal někoho snísti. „Snad jim někdo neučaroval
dnes všem?" pomyslil si náš hrdina; „nějaký běs neoběhl-li
je všechny? Něco neobyčejného musí býti dnes ve všech
lidech! Čert aby vzal takové soužení!"

Za takových myšlének a takového přemítání pan Goljadkin
uvedl svého hosta do pokoje a zdvořile ho požádal, aby sedl.
Host byl patrně v krajních rozpacích, byl velice ostýchavý,
pokorně sledoval všechny pohyby svého hostitele, lovil jeho
pohledy a dle nich, jak se zdálo, snažil se uhodnouti jeho
myšlénky. Cosi poníženého, utlačeného a ulekaného
vyjadřovalo se ve všech jeho pohybech, tak že — dovoleno-li
porovnání — velice se podobal v tu chvíli k tomu člověku,
který nemaje svého šatu, oblekl se do cizího: rukávy
vylézají nahoru, pás má skoro u týla, a přitom neustále buď
popravuje na sobě kraťounkou vestičku, nebo obchází stranou a
drží se opodál, nebo se snaží někam se schovat, tu zase všem
pohlíží do očí a naslouchá, nerozmlouvají-li lidé o jeho
poměrech, nesmějou-li se mu, nestydí-li se ho — a člověk se
červená, opadá do rozpaků i trpí jeho ctižádost...

Pan Goljadkin položil svůj klobouk na okno; ale od neopatrného
pohybu jeho klobouk sletěl na zem. Host ihned přiskočil, aby jej
zdvihl, setřel s něho prach, pečlivě jej položil na
předešlé místo, kdežto svůj klobouk položil na zem vedle
židle, na jejíž krajíček sám tichounce usedl.

Tato malinká příhoda otevřela z části oči panu Goljadkinu,
pochopil, že jest hostu velice potřeben a proto si nečinil už
nijakých starostí, jak začíti se svým hostem, ponechávaje to
všechno, jak se vlastně slušelo, jemu samému. Host však se
své strany také nic nezačínal, buď že se ostýchal, že se
trochu styděl, buď že z uctivosti čekal, až hostitel začne
— kdož ví, těžko se v něm vyznati. V tu chvíli vešel
Petruška, stanul ve dveřích a upřel oči ve zcela, opačnou
stranu, než kde se nacházeli host a jeho pán.

„Poroučíte dvě porce obědu přinést?" optal se nedbalo a
sýpavým hlasem.

„Já, já nevím... vy — ano, přines brachu dvě porce."

Petruška odešel. Pan Goljadkin vzhlédl na svého hosta. Host se
začervenal až po uši. Pan Goljadkin byl dobrý člověk a proto
po dobrotě své duše hned si sestavil theorii:

„Chuďas," pomyslil si, „a je teprve první den na místě:
utrpěl bezpochyby křivdu; možná, že celý majetek jeho jsou ty
slušné šaty na něm a poobědvat nemá zač. Vida, jaký je
ustrašený! Nic, nic neškodí, je to z části lépe...
Odpusťte, že jsem," počal pan Goljadkin: „ostatně, dovolte
především, kterak vás jmenovat?"

„Mne... mne... Jakub Petrovič," odpověděl host skoro šeptem,
jakoby se styděl a zároveň za odpuštění prosil, že také on
se jmenuje Jakub Petrovič.

„Jakub Petrovič," opakoval za ním náš hrdina, nemaje síly,
aby skryl svoje podivení.

„Ano, právě tak... Jsem váš soujmenovec," odpověděl
pokorný host pana Goljadkina, dovoliv si usmáti se a prohoditi
něco žertovného. Ale hned se zdržel a tvář jeho přijala
výraz vážný, ba i trochu polekaný, neboť spozoroval, že jeho
hostiteli nebylo nyní do žertů.

„Vy... Dovolte však, abych se vás optal, z jaké příčiny
mám čest..."

„Znaje vaši velkomyslnost a vaši dobročinnost," vpadl mu
rychle, ačkoli ostýchavým hlasem do řeči jeho host,
přivstávaje trochu na židli, „osmělil jsem se obrátiti se k
vám a prosit za vaše... přátelství a za ochranu..." dodal
host, jsa patrně v nesnázi o výraz a vybíraje slova nepříliš
lichotná a ponížující, aby tím nezadal sobě ve své
důstojnosti, také však ne příliš smělá, z nichž by
vyznívala nezdvořilá rovnost stavu. Vůbec možno říci, že
host pana Goljadkina choval se jako urozený žebrák v
záplatovaném fraku a se šlechtickým průvodním listem v kapse,
který nenabyl ještě patřičné zručnosti v nastrkování ruky.

„Uvádíte mne do rozpaků," odpověděl pan Goljadkin, dívaje
se na sebe, na stěny a na svého hosta; „čím bych vám mohl...
totiž, chci říci, jakým způsobem bych vám mohl býti
nápomocen?"

„Já jsem, Jakube Petroviči, pocítil k vám náchylnost hned,
jak jsem vás poprvé zočil a — odpusťte velkomyslně — ve
vás jsem složil svou naději, osmělil se složiti svou naději,
Jakube Petroviči. Já... já jsem zde člověk ztracený, Jakube
Petroviči, ubožák, utrpěl jsem velmi mnoho, Jakube Petroviči,
a zde opět. Když jsem zvěděl, že vy při svých obvyklých,
vrozených vám vlastnostech vaší krásné duše nosíte totéž
příjmení..."

Pan Goljadkin svraštil obočí.

„Nosíte totéž příjmení a pocházíte z téže krajiny, jako
já, odhodlal jsem se obrátiti se k vám a vyložiti vám, v
jakých nesnázích se nacházím."

„Dobře, dobře; ale opravdu, nevím, co vám odpovědít."
pravil rozpačitým hlasem pan Goljadkin. „Ale po obědě si
promluvíme o tom."

Host se poklonil; přinesli oběd. Petruška prostřel na stůl a
host spolu s hostitelem začali se nasycovat. Oběd netrval dlouho;
oba chvátali — hospodář proto, že nebyl ve své obvyklé
míře, a mimo to styděl se, že oběd byl chatrný. Styděl se
jednak proto, že by si byl přál hosta řádně nakrmit, a jednak
proto, že by byl rád ukázal, že není živ jako žebrák.

Host se své strany byl velice rozpačit a stále se ostýchal.
Když si vzal jednou chléb a snědl svou skývu, bál se už
vztáhnouti ruku po druhé skývě, ostýchal se bráti si lepší
kousky a neustále tvrdil, že vůbec nemá hlad, že oběd byl
výtečný, že jest úplně spokojen a do hrobu toho nezapomene.

Když jídlo skončilo, pan Goljadkin si zapálil svou dýmku,
druhou, přichystanou pro návštěvníky, nabídl hostu, oba si
sedli naproti sobě a host počal líčiti své příhody.

Vypravování pana Goljadkina mladšího trvalo tři, ne-li čtyři
hodiny. Kronika jeho příhod skládala se ostatně ze samých co
nejmalichernějších, ze samých tak říkaje nejnepatrnějších
okolností. Béželo o úřadní službu kdesi u zemského soudu v
provincii, o státní zástupce a předsedy soudu, o ledajaké
kancelářské intriky, o bídnou duši jakéhos písaře, o
revisora, o náhlou změnu předsednictva, o to, jak pan Goljadkin
mladší utrpěl zcela nevinně; mluvil dále o staré tetičce
své Pelageji Semenovně; o tom, jak pro různé intriky svých
nepřátel byl zbaven místa a pěšky přišel do Petrohradu, o
tom, jak se trmácel a nouzi třel zde v Petrohradě, jak marně po
dlouhou dobu hledal zde místo, všechno, co měl, utratil za byt a
za jídlo, bydlel div ne na ulici, jedl tvrdý chléb a zapíjel
svými vlastními slzami, spal na holé zemi, a konečně jak se ho
ujal jakýsi dobrý člověk, dal mu odporučení a velkomyslně mu
pomohl k novému místu. Host pana Goljadkina plakal při svém
vypravování a utíral si slzy modrým, kostkovaným šátkem,
jenž vypadal jako voskované plátno. Dokončil své vypravování
tím, že se úplně vyznal panu Goljadkinu a nezatajil, že
nejenom nemá, z čeho by byl živ a nemůže si najíti byt,
nýbrž že nemá ani prostředků na pořízení šatstva;
ukázal, že ani na boty nemohl stlouci a úřadní frak že si
vypůjčil kdesi na krátkou dobu.

Pan Goljadkin byl rozechvěn, byl opravdu dojat. Přes to, že
příhody jeho hosta byly příhody celkem pranepatrné, přece
všechna slova těchto příhod padala na jeho srdce zrovna jako
manna nebeská. Příčina byla ta, že pan Goljadkin zapomínal na
své poslední pochybnosti, pustil své srdce na svobodu a na
radost a konečně v mysli sám sebe povýšil za hlupáka.
Všechno bylo tak přirozené. Bylo-li proč se rmoutiti, proč si
působiti takový poplach!

Jest ovšem ještě jistá choulostivá okolnost — ale jaké
neštěstí; vždyť nemůže pošpiniti člověka, nemůže
poskvrniti jeho čest a zničit jebo kariéru, když člověk sám
není vinen, když sama příroda se do toho vmíchala. A k tomu
sám host prosil za ochranu, host plakal, host vinil osud, zdál se
takým bezelstným, prostým zlomyslnosti a chytráctví, ubohým,
nepatrným, a sám se patrně nyní styděl, ovšem možná i z
jiné příčiny, na př. pro nápadnou podobnost své tváře s
tváří hostitelovou.

Choval se svrchovaně spolehlivě, snažil se, aby ve všem
vyhověl hostiteli a vyhlížel tak, jako vyhlíží člověk,
jehož trápí svědomí a cítí, že se provinil před jiným
člověkem. Přišla-li na př. řeč na nějaký pochybný bod,
host ihned souhlasil s míněním pana Goljadkina. Jestliže však
omylem vyslovil nějaké míněni, jež se příčilo mínění
pana Goljadkina a potom spozoroval, že sešel s cesty, ihned
opravoval svou řeč, vysvětloval, co bylo třeba a dával na
jevo, že rozumí všemu právě tak, jako jeho hostitel, myslí
právě tak, jako on, a hledí na všechno právě takovýma
očima, jako on. Slovem host vynakládal všechnu možnou péči,
aby se zalíbil panu Goljadkinu, tak že pan Goljadkin konečně
usoudil, že jeho host jest zcela jistě člověk neobyčejně
příjemný v každém vzhledě.

Za řeči přinesli čaj; šlo na devátou. Pan Goljadkin cítil se
v neobyčejně dobré míře, rozveselil se, rozjařil se
ponenáhlu a dal se konečně do nejživější a
nejzajímavější řeči se svým hostem. Pan Goljadkin totiž,
byl-li rozveselen, rád vypravoval něco zajímavého. Tak i nyní:
vypravoval hostu mnoho o hlavním městě, o jeho zábavách a
krásách, o divadle, o klubech, o obraze Brjulova;[1] o tom, jak
dva Angličané přijeli schválně z Anglie do Petrohradu, aby se
podívali na mříž u Letního sadu a hned zase odejeli; o
úřadě, o Olsufiji Ivánoviči a Andreji Filippoviči; o tom, jak
Rusko den ode dne kráčí vstříc dokonalosti a že zde „nauky
slovesné dnes vzkvétají"; vypravoval též anekdotu, kterou
nedávno vyčetl ze „Severní Včely", pak že v Indii jest had
hroznýš neobyčejně silný; konečné se zmínil též o baronu
Brambeusu [2] atd. atd. Slovem pan Goljadkin byl úplně spokojen,
jednak proto, že byl opět zcela klidný, jednak proto, že se
nejenom nebál svých nepřátel, nýbrž byl dokonce i hotov
vyzvati je všechny na rozhodný boj; a konečně i proto, že sám
svou osobou poskytoval ochranu jinému a činil dobrý skutek.

V duchu ovšem se přiznával, že není v tu chvíli ještě
úplně šťasten, že v něm vězí ještě jeden červíček,
ovšem jen pramalinký, a hlodá i nyní jeho srdce. Mučila ho
vzpomínka o včerejším večeru u Olsufija Ivánoviče. Mnoho by
dal nyní za to, kdyby se nebylo přihodilo tak ledaco z toho, co
bylo včera. „Ostatně to nic nevadí !" rozsoudil konečně
náš hrdina a pevně se v duchu rozhodl, že budoucně se bude
chovati jak náleží a nebude se dopouštěti podobných chyb.

Poněvadž se pan Goljadkin nyní už úplně rozjařil a stal se
najednou skoro úplně šťastným, usmyslil si, že si připraví
dobrý den. Poručil Petruškovi, aby přinesl rum a připravil
punš. Host i hostitel vyprázdnili sklenici, pak i druhou. Host se
stal ještě přívětivějším, než prvé, a se své strany dal
na jevo nejeden důkaz upřímnosti a šťastné povahy, své,
čímž si ještě více získával spokojenost pana Goljadkina;
zdálo se, že se radoval jen z jeho radosti a pohlížel na něho
jako na svého pravého a jediného dobrodince.

Vzav pero a lístek papíru, poprosil pana Goljadkina, aby se
nedíval, co bude psát a potom, když dopsal, sám ukázal svému
hostiteli, co napsal. Ukázalo se, že to bylo čtyrverší,
napsané velice cituplně, jinak i krásným slohem a úhledným
písmem; složil je patrně sám laskavý host. Veršíky byly tyto:

Jestli ty mne zapomeneš, já tě chovám v paměti; na světě se
vše stát může: nezapomeň na mne ty!

Se slzami na očích objal svého hosta pan Goljadkin a jsa dojat v
nejvyšší míře, sám zasvětil svého hosta v některé
tajnosti své, při čemž se hlavně zmiňoval o Andreji
Filippoviči a Kláře Olsufjevně.

„Nu ,Jakube Petroviči, vždyť my si porozumíme," mluvil náš
hrdina k svému hostu; „my, Jakube Petroviči, budeme spolu žít
jako ryba s vodou, jako vlastní bratří; my, kamaráde, půjdeme
na to chytře, spolu budeme chytrosti vymýšlet; my se své strany
povedeme intriku proti nim... proti nim povedeme intriku. A z nich
se nikomu nesvěřuj. Vždyť tě znám, Jakube Petroviči, i
povahu tvou chápu: hned bys všechno prozradil, duše pravdivá!
Všech se jich straň, brachu!"

Host úplně souhlasil, děkoval panu Goljadkinu a na konec také
zaslzel.

„Víš co, Jášo?" pokračoval pan Goljadkin rozechvělým,
dojatým hlasem; „ubytuj se na čas u mne, Jášo, anebo na vždy
se ubytuj. My se shodneme. Co budeš dělat, brachu? Neostýchej se
a nereptej, že jest tu jistá podivná okolnost. Reptati, brachu,
jest hřích; je to věc přírody! A máť příroda je štědra,
to si pamatuj, bratře Jášo. Z lásky to pravím, z bratrské
lásky. Budeme, Jášo, vymýšleti spolu chytrosti, i my se své
strany provedeme podkopy a nosy jim utřeme."

Při druhé sklenici punše nezůstalo; vypil každý třetí i
čtvrtou sklenici a tu pan Goljadkin počal pociťovati dvojí
pocit: jeden, že jest neobyčejně šťasten, a druhý, že už
nemůže státi na nohou.

Host, rozumí se, byl pozván, aby zůstal na noc. Postel se
pořídila ze dvou řad židlí. Pan Goljadkin mladší se
vyslovil, že pod přátelským krovem spí se měkce i na podlaze,
že usne, ať je to kdekoli s pokorností a vděčností; nyní že
je v ráji, ale že za svého živobytí zkusil mnoho neštěstí a
hoře, se vším se obeznámil, všeho okusil, a — kdož zná
budoucnost? — může být, že ještě okusí.

Pan Goljadkin starší protestoval proti tomu, a počal dokazovati,
že všechnu naději sluší skládati na Boha. Host úplně
souhlasil a pravil, že nikdo, rozumí se, není takový, jako
Bůh. Tu pan Goljadkin starší poznamenal, že Turci mají pravdu
v jistém ohledu, když i ve spaní vzývají jméno Boží. Potom
podotknuv, že nesouhlasí s jistými klevetami některých
učenců, co se týče tureckého proroka Mohameda, a že ho
pokládá v jistém ohledu za velikého politika, pan Goljadkin
přešel k velice zajímavému líčení alžírské lazebny, o
které četl v jakési knížce v oddělení „směsi". Host i
hostitel mnoho se smáli prostotě Turků; nicméně byli nuceni
projeviti svůj upřímný obdiv jejich fanatismu, vzbuzovanému
opiem...

Host se počal konečně svlékati a pan Goljadkin odešel za
přehrádku, jednak z dobroty duše, protože ho napadlo, že host
snad nemá ani pořádné košile, a proto tedy aby nepřiváděl
do rozpaků člověka, jenž i bez toho mnoho vytrpěl; jednak pak
i proto, aby se přesvědčil podle možnosti, je-li tam Petruška,
aby ho vyzkoušel, rozveselil, bude-li možno, a řekl mu
přívětivé slovíčko, aby už všichni byli šťastni a
nezůstala na stole rozsypaná sůl.[3] Dlužno podotknouti, že
Petruška pořád ještě pana Goljadkina uváděl trochu do
rozpaků.

„Ty, Petře, jdi nyní spat," pravil laskavě pan Goljadkin,
vcházeje do přístěnku svého služebníka. „Nyní jdi spat a
zejtra v osm hodin mne probuď. Rozumíš, Petrušo?"

Pan Goljadkin mluvil neobyčejně měkce a laskavě. Ale Petruška
mlčel. Upravoval si v tu chvíli postel a ani se neobrátil k
svému pánovi, což by byl měl učiniti už z pouhé úcty k
němu.

„Rozuměl jsi mně, Petře?" pokračoval pan Goljadkin. „Nyní
si tedy lehni a zejtra, Petrušo, mne probuď v osm hodin;
rozumíš?"

„Ale vždyť vím; jaké řeči!" zabručel si pod nos Petruška.

„Nu, proto, Petrušo. Říkám to jen proto, abys i ty byl
spokojen a šťasten. A nyní přeju ti dobré noci. Usni,
Petrušo, usni; všichni musíme pracovat... Abys si nemyslil,
brachu, něco tento..."

Pan Goljadkin započal cosi, ale zastavil se v řeči.
„Nebude-li to přes příliš," pomyslil si; „nezašel-li jsem
příliš daleko? Ale to je vždycky tak; já vždycky přesypu."

Hrdina náš odešel od Petrušky velice s sebou nespokojený. Mimo
to hrubost a nepohnutelnost Petruškova trošku ho urazila. „S
darebou čtveračí, darebovi pán dělá cest a on ani necítí,"
pomyslil si pan Goljadkin. „Ostatně celé jejich pokolení má
takovou podlou tendenci!"

Trochu vrávoraje vrátil se do pokoje a vida, že jeho host už
leží, přisedl na minutku k němu na postel. „Ale poslechni,
Jášo, přiznej se," počal pošeptmu, jedva že udržuje hlavu
přímo: „vždyť jsi podlec, jsi vinen přede mnou? Vždyť ty,
jmenovče můj, víš, tento..." pokračoval, žertuje dosti
familiárně se svým hostem. Konečně se však s ním rozloučil
přátelsky a šel také spat.

Host zatím už zachrápal. Pan Goljadkin si lehl a usmívaje se,
šeptal si v duchu. „Ale vždyť jsi dnes opilý, přítelíčku
Jakube Petroviči, ty darebo jeden, ty Goljadko — už tvé
příjmení je takové! Nu, z čeho jsi se zradoval? Vždyť zejtra
budeš plakat, moldánky natahovat začneš; nu co si má člověk
s tebou počít?"

Tu se ozval dosti podivný pocit v celé bytosti pana Goljadkina,
cosi jako pochybnost nebo lítost. „Spustil jsem se," pomyslil
si; „ v hlavě mi víří, jsem opilý. Nezdržel jsem se, já
hlupák! Hloupostí jsem namluvil sílu, ba i chytračit jsem
chtěl. Ovšem, zapomenout a odpustit urážky je první ctnost,
ale přec je to špatné! Takové je to!"

Tu pan Goljadkin vstal, vzal svíčku a po špičkách šel se
ještě jednou podívat na svého spícího hosta. Dlouho stál nad
ním s hlubokým přemítáním. „Obraz nepříjemný! Paskvil,
hotový paskvil a konec!"

Konečně pan Goljadkin ulehl nadobro. V hlavě mu šumělo,
praskalo, zvonilo. Počal znenáhla pozbývat vědomí... snažil
se o čemsi přemýšleti, připomenouti si cosi nad míru
zajímavého, rozhodnouti cosi velice důležitého, jakousi
choulostivou záležitost, ale nemohl. Spánek sletěl na jeho
ubohou hlavu, i usnul tak, jak obyčejně spí lidé, kteří,
nejsouce tomu zvyklí, vypijou najednou pět sklenic punše na
přátelském večírku.

 Hlava VIII.

Jak obyčejně, druhého dne pan Goljadkin probudil se v osm hodin.
Procitnuv, ihned si připomněl všechny příhody včerejšího
dne — připomněl si a zaškaredil se.

„Nu tropil jsem ze sebe pěkného blázna!" pomyslil si,
přivstávaje na posteli a vzhlížeje na postel svého hosta.
Jaké však bylo jeho překvapení, když nejenom hosta, ale ani
postele, na které spal, nebylo v pokoji.

„Co je to?" div nevzkřiknul pan Goljadkin; „co by to
znamenalo? Co značí tato nová okolnost?"

Zatím, co pan Goljadkin v překvapení s otevřenými ústy
patřil na prázdné místo v pokoji, vrznuly dvéře a přišel
Petruška s čajovým podnosem.

„Kde je, kde?" promluvil jedva slyšným hlasem náš hrdina,
ukazuje prstem na místo, nabídnuté včera hostovi.

Petruška z počátku neodpovídal, ba ani nepohlédl na svého
pána a jen obrátil oči do kouta na pravo, tak že pan Goljadkin
sám byl přinucen pohlédnouti do kouta na pravo. Ostatně po
nějaké chvilce Petruška odpověděl sýpavým, hrubým hlasem,
že pán není doma.

„Hlupáku! Vždyť já jsem tvůj pán, Petruško!" odvětil pan
Goljadkin trhaným hlasem a vyvalil oči na svého sluhu.

Petruška opět neodpověděl, jen pohlédl na pana Goljadkina tak,
že tento se zapálil až po uši; pohlédl na něho s jakousi
urážlivou výčitkou, málem podobnou k nadávce. Panu Goljadkinu
až ruce sklesly. Konečně Petruška oznámil, že druhý odešel
už před půldruhou hodinou, že nechtěl čekat.

Odpověď byla pravděpodobná; bylo vidět, že Petruška nelhal,
že urážlivý pohled jeho a slovo druhý, jehož užil, byly jen
následek vší té známé hnusné okolnosti, ale nicméně
chápal, ačkoli dosti neurčitě, že tu není všechno v
pořádku a že mu osud hotoví ještě nějaký dárek, ne zcela
příjemný. „Nu, uvidíme," pomyslil si v duchu, „uvidíme,
všemu tomu přijdeme na kloub. — Ach, Bože můj!" zastenal k
závěrku již docela jiným hlasem; „proč jen jsem ho pozval,
proč jsem to všechno dělal? Vždyt sám opravdu strkám hlavu do
jejich zlodějského oka, sám si provaz na sebe pletu. Ach ty
hlavo, hlavo! Ani zdržeti se nedovedeš, abys se nepodřekl jako
chlapec nějaký, jako písařík nějaký, jako nedůstojná
chamraď nějaká, hadr, veteš nějaká prohnilá, klepno jedna,
babo jedna!... Ach vy svatí moji! I veršíky dareba napsal a z
lásky se mně vyznával! Jak bych mu tento... Jak bych mu,
darebovi, nějak zdvořile mohl ukázati na dvéře, kdyby se
vrátil? Rozumí se, jest mnoho různých obratův a způsobů. Tak
a tak, na příklad, při mém nepatrném platu... Anebo ho nějak
postrašit, že, na příklad, uváživ to a ono, jsem nucen
oznámit, že v polovině měsíce bude třeba zaplatit za byt a
stravu a peníze že se musejí dáti napřed. Hm, ne, čert to
vezmi, tak to nejde. Tím bych sebe pošpinil! Nebylo by to
delikátní. Leda nějak tak to zařídit: navésti Petrušku, aby
mu Petruška nějak zasolil, aby si ho nevšímal, nahrubil mu a
zbaviti se ho takovým způsobem? Poštvati je tak nějak na
sebe... Ne, čert to vezmi, tak také ne! Je to nebezpečno a
potom, vezme-li se to s takového stanoviska — ovšem, bylo by to
nepěkné. Zcela nepěkné! A což když nepřijde? I to nebude
dobře. Včera večer jsem se mu podřekl!... Ech, běda, běda!
Špatná je naše věc! Ach já hlava, nešťastná hlava!
Nemůžeš si zapamatovat, co se sluší, rozumu sobě do hlavy
vbít nemůžeš! Což když přijde a odřekne? Dej Bože, jen aby
přišel. Velice bych byl rád, kdy by přišel..."

Tak přemítal pan Goljadkin, srkaje svůj čaj a neustále
pohlížeje na hodiny na stěně.

„Tři čtvrti na devět; je čas, abych šel. Co tam bude, co
bude opět? Přál bych si vědít, co zvláštního se tu vlastně
tají — jejich cíl, směr, různé jejich háčky. Dobře by
bylo zvěděti, k čemu vlastně směřují všichni ti lidé a
který bude jejich první krok..."

Pan Goljadkin se nemohl déle zdržeti, odhodil nedokouřenou
dýmku, oblekl se a pustil se do úřadu, chtěje odhaliti, bude-li
možno, nebezpečí a o všem se přesvědčiti svou vlastní
přítomností. A nebezpečí hrozilo; to už sám věděl, že
nebezpečí hrozí.

„Však uvidíme... však my tomu přijdeme na kloub," mluvil pan
Goljadkin, snímaje plášť a kaloše v předsíni; „hned
pronikneme do všech těch záležitostí."

Odhodlav se jednati takovýmto způsobem, náš hrdina uspořádal
na sobě šat, přijal výraz slušný a úřadní a chtěl už
vstoupiti do sousední místnosti, když se náhle v samých
dveřích srazil se včerejším svým známým a přítelem. Pan
Goljadkin mladší, zdá se, jakoby nebyl spozoroval pana
Goljadkina staršího, ačkoli do sebe vrazili skoro nosem. Pan
Goljadkin mladší byl bezpochyby zaměstnán, spěchal kamsi, měl
na kvap; vzezření jeho bylo tak officiální, tak dělné, že se
zdálo, že každý mohl vyčísti z jehlo tváře, že je vyslán
kamsi na zvláštní rozkaz přednostův.

„Ach, to jste vy, Jakube Petroviči!" zvolal náš hrdina, chopiv
svého včerejšího hosta za ruku.

„Později, později, odpusťte, později mi to povíte," zvolal
pan Goljadkin mladší, snaže se vykročiti v před...

„Ale dovolte; vždyť jste, tuším, chtěl, Jakube Petroviči,
tento..."

„Co? Jen, prosím, rychle."

Tu se včerejší host pana Goljadkina zastavil, jakoby z
přinucení a nechtě, a nastrčil ucho až k samému nosu pana
Goljadkina.

„Musím vám říci, Jakube Petroviči, že se divím vašemu
jednání... jednání, jehož bych vlastně ani nemohl
očekávati."

„Všechno má svůj způsob. Jděte k sekretáři jeho excellence
a potom učiňte oznámení, jak se sluší a patří, panu
správci kanceláře. Máte nějakou žádost?"

„Já vskutku nevím, Jakube Petroviči! Vy mne prostě uvádíte
do rozpaků, Jakube Petroviči! Buď mne nepoznáváte, anebo
žertujete podle přirozené veselosti vaší povahy."

„Ach, to jste vy!" zvolal pan Goljadkin mladší, jako by si byl
teprve nyní jak náleží povšimnul pana Goljadkina staršího.
„Tak to jste vy? Nu což, dobře jste se vyspal?"

Tu se pan Goljadkin mladší malounko usmál — officiálně,
úřadně se usmál a dokonce ne tak, jak by se patřilo (neboť
nemůže být pochybnosti, že byl zavázán k díkům panem
Goljadkinem starším); pousmáv se tedy officiálně, úřadne,
podotknul, že ho velice těší, že se pan Goljadkin starší
dobře vyspal, pak se trochu naklonil, přestoupil nohama
několikrát na místě, ohlédl se v pravo, v levo, potom sklopil
oči k zemi, zamířil bokem do dveří a zašeptav na kvap, že
jde za zvláštním poručením, vklouznul do sousedního pokoje a
zmizel.

„Tu to máme!" zašeptal náš hrdina, zůstav na okamžik jako
zkamenělý. „Tu to máme! Takové tedy okolnosti jsou zde!" Tu
pan Goljadkin pocítil, jakoby mu mravenci lezli po těle.
„Ostatně," pokračoval v duchu, ubíraje se do své kanceláře,
„vždyť jsem už dávno mluvil o této okolnosti, už dávno
jsem tušil, že je tu na zvláštní poručení, a sice včera
jsem pravil, že ten člověk je tu na něčí zvláštní
poručení."

„Dokončil jste, Jakube Petroviči, včerejší listinu?" optal
se Anton Antonovič Sětočkin pana Goljadkina, když si usedl
vedle něho. „Máte ji zde?"

„Tady," zašeptal pan Goljadkin, hledě na svého nejbližšího
představeného trochu rozpačitým pohledem.

„Proto. Ptám se z té příčiny, že se Andrej Filippovič už
dvakrát po ní sháněl. Může se státi každou chvíli, že
jeho excellence pro ni pošle..."

„Ne, vždyť je hotova ..."

„Nu, dobře."

„Já myslím, Antone Antonoviči, že jsem vždycky konal svou
povinnost, jak náleží a jsem vždycky dbalý věcí, které mně
uloží moji představení, že pracuju o nich horlivě."

„Ano. A co tím vlastně chcete říci?"

„Já nic, Antone Antonoviči. Chtěl jsem, Antone Antonoviči,
jen vysvětlit, že já... to jest, chtěl jsem se vyjádřiti, že
časem zlý úmysl a závist nikoho neušetří a vyhledávají
pouze svou každodenní odpornou potravu..."

„Odpusťte, já vám ne zcela dobře rozumím. Na kterou osobu
nyní narážíte?"

„Chtěl jsem totiž říci, Antone Antonoviči, že kráčím
přímou cestou a opovrhuju cestami okolními, že nejsem
intrikán, a že se tím, bude-li mně dovoleno tak se vyjádři
ti, mohu zcela spravedlivě honositi."

„Ano, to je pravda a, na kolik aspoň já mohu soudit, uznávám
vaše mínění za úplně správné. Avšak dovolte, Jakube
Petroviči, i mně poznámku, že v dobré společnosti se
nedopouští dotýkati se osobností; spílá-li se mi za mé
nepřítomnosti — a koho pak nepomluví za zády? — jsem hotov
snésti to; ale přímo do očí, to už odpusťte; já aspoň,
milý pane, nestrpím, aby se mně mluvily drzosti přímo do
očí. Já jsem, milý pane, sešedivěl ve státní službě a na
svá stará kolena nedovolím, aby se mně mluvily drzosti..."

„Ale ne, Antone Antonoviči; vidíte Antone Antonoviči, vy jste
mně tuším neporozuměl dobře. Vždyť já, Antone Antonoviči,
mohu si pokládati jen za čest, když..." „Nu, prosím abyste i
nás měl za omluveny. Jsme ze staré školy. Abychom se učili
podle nové, podle vaší školy, na to je pozdě. Ve službách
vlasti stačilo nám, tuším, dosud rozumu. Jak sám snad víte,
pane můj, mám odznak za dvacetipětiletou bezúhonnou službu."

„Jsem - přesvědčen, Antone Antonoviči, jsem úplně
přesvědčen. Ale o tom jsem nemluvil; měl jsem jen na mysli
masku, Antone Antonoviči."

 „Masku?"

„Vy už opět... bojím se, že opět si vyložíte docela jinak
smysl mých řečí, Antone Antonoviči. Já rozvíjím pouze
thema, to jest chci provésti ideji, Antone Antonoviči, že lidé,
nosící masku, nejsou nyní řídkostí a že těžko nyní
poznati člověka pod maskou."

„Nu, abych vám řekl, není to zrovna nic obtížného. Někdy
je to dosti lehké a netřeba chodit dlouho hledat."

„Ne, Antone Antonoviči, víte, chci říci o sobě, že já na
přiklad beru na sebe masku jen tehda, když je jí třeba, to jest
pouze na maškarní ples a do veselých společností a míním to
doslovně, ale že se nemaskuju před lidmi každodenně, což
rozumím ve smyslu přenešeném. To je, co jsem chtěl říci,
Antone Antonoviči."

„Nu, nechme toho prozatím všeho; nemám na to ani času,"
pravil Anton Antonovič vstávaje se svého místa a sbíraje
jakési listiny, jichž potřeboval pro zprávu jeho excellenci.
„A co se vás týče, myslím, že se všecko vysvětlí svým
časem. Sám pak uvidíte, na koho si stýskati a koho viniti. A s
tím prosím co nejuctivěji, abyste mne zbavil od dalšího
soukromého vysvětlování a povídání, jež překáží
úřadování."

„Ale ne, Antone Antonoviči, já..." obrátil se pan Goljadkin,
trochu zblednuv, za odcházejícím Antonem Antonovičem; „já
jsem, Antone Antonoviči, nemyslil tento... Ale co je to?"
pokračoval už sám pro sebé náš hrdina, když zůstal samoten.
„Jaký vítr tady zavanul a co znamená tento nový háček?"

V tutéž chvíli, kdy zaražený a na polo zničený náš hrdina
se chystal rozřešiti sobě tuto novou hádanku, v sousední
komnatě se ozval šumot, objevil se jakýsi úřadní ruch,
dvéře se otevřely a Andrej Filippovič, jenž před malou
chvilkou odešel za služební záležitostí do kabinetu jeho
excellence, objevil se udýchaný ve dveřích a zavolal pana
Goljadkina.

Pan Goljadkin, jenž věděl, oč běží, a nechtěl nechat čekat
Andreje Filippoviče, vyskočil se svého místa, ve spěchu, jak
se sluší a patří, upravil a urovnal dokonale žádaný svazek
listin a sám se hotovil odebrati se spolu s Andrejem Filippovičem
se svými akty do kabinetu jeho excellence. Náhle skoro pod rukou
Andreje Filippoviče, jenž stál v tu dobu v samých dveřích,
vklouznul do kanceláře pan Goljadkin mladší, udýchaný a celý
uřícený od služby, s vážným, čistě úřadním vzezřením
a přímo přiběhl k panu Goljadkinu staršímu, jenž se
nejméně nadál podobného úkolu.

„Listiny, Jakube Petroviči, listiny... jeho excellence se
ráčil ptáti, máte-li je připravené," zaštěbetal polohlasem
a ve spěchu přítel pana Goljadkina staršího. „Andrej
Filippovič vás čeká."

„Vím i bez vás, že čeká," odpověděl pan Goljadkin starší
také po šeptmu a ve spěchu.

„Ne, Jakube Petroviči, to nemyslím; dokonce ne, Jakube
Petroviči; cítím s vámi, Jakube Petroviči, a jsem naplněn
účastenstvím."

„Jehož, prosím co nejuctivěji, abyste mne zbavil. Dovolte,
dovolte..."

„Rozumí se, přeložíte je obálkou na vrch, Jakube Petroviči,
a třetí stránku založte... Dovolte, Jakube Petroviči..."

„Ale dovolte přec..."

„Vždyť tadyhle je inkoustová skvrna, Jakube Petroviči;
všimnul jste si té skvrny?"

Tu Andrej Filippovič zavolal podruhé pana Goljadkina.

„Hned, Andreji Filippoviči, jen tuhle trochu... Ale ctěný
pane, rozumíte-li po rusky?"

„Nejlépe bude nožíčkem seškrabat, Jakube Petroviči; jen se
na mne spolehněte. Raději se toho ani nedotýkejte, Jakube
Petroviči, a na mne spolehněte... Já tuhle trochu nožíčkem..."

Andrej Filippovič po třetí zavolal pana Goljadkina.

„Ale dovolte, kde je tu jaká skvrna? Vždyť zde tuším není
nikde nijaká skvrna?"

„Ohromná, skvrna, vidíte! Tady — dovolte — tuhle jsem ji
viděl; vidíte, dovolte... jen mně dovolte, Jakube Petroviči,
já trochu nožíčkem... z účastenství k vám Jakube
Petroviči, z čistého srdce trochu nožíčkem... tak, vida a
hotovo."

Tu pan Goljadkin mladší z nenadání přemohl pana Goljadkina
staršího v okamžitém zápase, jenž mezi nimi vznikl a
rozhodně proti jeho vůli zmocnil se listiny, žádané
přednostou. Avšak místo toho, aby seškrabal skvrnu nožíčkem
z čistého srdce, jak věrolomně ubezpečoval pana Goljadkina
staršího, rychle ji složil, strčil si pod paží, dvěma skoky
se octnul vedle Andreje Filippoviče, který nespozoroval ani
jednoho z jeho kousků a letěl s ním do ředitelovy kanceláře.
Pan Goljadkin starší zůstal jako přikovaný na místě, drže v
ruce nožíček, jakoby se chystal něco škrabat...

Náš hrdina nechápal ještě náležitě své nové situace.
Nevzpamatoval se dosud. Pocítil sice ránu, ale myslil, že je to
jen tak. V strašné, nevýslovné úzkosti trhnul sebou konečně
s místa a letěl přímo do kabinetu ředitelova, prose Boha
cestou, aby to všechno vypadlo dobře. V posledním pokoji před
ředitelovou kanceláří div nevrazil do Andreje Filippoviče a
svého jmenovce. Oba se už vraceli. Pan Goljadkin ustoupil na
stranu. Andrej Filippovič byl veselý a usmíval se. Jmenovec pana
Goljadkina staršího také se usmíval, vrtěl se a chvátal
drobnými krůčky v uctivé vzdálenosti od Andreje Filippoviče a
cosi s nadšením ve tváři mu šeptal do ucha, načež Andrej
Filippovič co nejvíce blahosklonně kýval hlavou.

V jednom okamžiku náš hrdina pochopil celou situaci. Sluší
podotknouti, že jeho práce (jak později zvěděl) vynikla nade
všecko očekávání jeho excellence a byla hotova právě v
době, kdy jí bylo nevyhnutelně třeba. Jeho excellence byl
krajně spokojen. Vypravovalo se, že jeho excellence dokonce i
poděkoval panu Goljadkinu mladšímu a sice vřele poděkoval;
pravil, že si při příležitosti na něho vzpomene a nikdy ho
nezapomene...

Rozumí se, že první věcí pana Goljadkina bylo protestovat,
protestovat všemi silami, do poslední možnosti. Celý skoro bez
sebe a bledý jako smrt přiletěl k Andreji Filippoviči. Ale
Andrej Filippovič, uslyšev, že záležitost pana Goljadkina jest
čistě soukromá záležitost, oznámil mu, že ho nebude
poslouchat, podotýkaje, že nemá ani minuty svobodného času ani
na své vlastní potřeby.

Suchost tonu a příkrost odepření překvapily pana Goljadkina.
„Zkusím to raději s jiné strany... půjdu raději k Antonu
Antonoviči..."

Na neštěstí pana Goljadkina Anton Antonovič byl pryč; byl
také kdesi čímsi zaměstnán. „Vida, nebylo bez úmyslu, když
žádal, abych ho zbavil od vysvětlování a povídání!"
pomyslil si náš hrdina. „Vida, kam mířil, starý lišák! V
takovém případě nezbývá, než odvážiti se s prosbou přímo
k jeho excellenci."

Doposud bledý a cítě úplný zmatek ve své hlavě, tak že byl
v nesnázích, čeho se nejdříve uchopit, sedl si na židli.
„Bylo by neskonale lépe, kdyby to všechno bylo jen tak nějak,"
přemítal stále v duchu. „Vždyť opravdu takový ničemný
skutek byl přímo k víře nepodobný. Je to jednak nesmysl a
jednak vždyť se to ani přihoditi nemůže. Bezpochyby se mu to
jen zdálo aneb se stalo něco jiného, než co se skutečně
stalo; anebo na konec já sám jsem šel s listinou... a sám sebe
jsem tam přijal za někoho jiného... slovem, to je nemožná
věc."

Sotva že pan Goljadkin rozhodl, že jest to zhola nemožná věc,
vletěl náhle do kanceláře pan Goljadkin mladší s listinami v
obou rukou i pod paždím. Promluvil mimochodem několik nutných
slov s Andrejem Filippovičem, prohodil ještě tu a tam slůvko,
řekl laskavé slovíčko jednomu, a k druhému se obrátil po
kamarádsky, načež, nemaje patrně času na zbyt, pan Goljadkin
mladší chtěl už vyběhnouti z kanceláře, ale na štěstí
pana Goljadkina staršího zastavil se u samých dveří a dal se
mimochodem do řeči s dvěma nebo třemi mladými úřadníky, s
kterými se tu setkal náhodou. Pan Goljadkin starší přiletěl
přímo k němu. Sotva že pan Goljadkin mladší spozoroval
manévr pana Goljadkina staršího, začal se ihned starostlivě
ohlížeti, kam by mohl co nejrychleji ufouknout. Ale náš hrdina
už držel za rukáv svého včerejšího hosta. Ůřadníci,
stojící kolem obou titulárních radů, se rozestoupili a se
zvědavostí očekávali, co bude dále. Starý titulární rada
dobře chápal, že příznivé smýšlení není teď na jeho
straně, dobře chápal, že se intrikuje proti němu; tím více
bylo tedy nyní třeba zjednati si vážnosti. Okamžik byl
rozhodný.

„Nu?" ozval se pan Goljadkin mladší, dosti drze pohlédna na
pana Goljadkina staršího.

Pan Goljadkin starší jedva dýchal.

„Nevím, ctěný pane," začal, „jakým způsobem vysvětlíte
nyní své podivné chování vůči mně?"

„Nu? Pokračujte." Tu se pan Goljadkin mladší ohlédnul vůkol
sebe a mrknul na stojící vedle úřadníky, jakoby jim dával
znamení, že nyní teprve začne pravá komedie.

„Drzost a nestoudnost vašeho jednání vzhledem ke mně i v
tomto případě ještě více vás usvědčuje, ctěný pane,
nežli všechna má slova. Nespoléhejte na svou hru; vaše hra je
chatrná."

„Nu, Jakube Petroviči, nyní mně tedy povězte, jak jste se
vyspal?" odpověděl pan Goljadkin mladší, přímo hledě do
očí panu Goljadkinu staršímu.

„Vy, ctěný pane, se zapomínáte!" zvolal úplně zmatený
titulární rada, jenž už necítil pod sebou ani podlahy.
„Doufám, že změníte ton..."

„Došinko má!" pravil opět pan Goljadkin mladší, ušklíbnuv
se dosti neslušně na pana Goljadkina staršího, a náhle, zcela
neočekávaně, jakoby mu chtěl zalichotit, štípnul ho dvěma
prsty do pravé, dosti kypré tváře.

Náš hrdina vzplanul jako oheň.

Sotva že přítel pana Goljadkina staršího spozoroval, že
protivník jeho, třesa se na všech údech, němý od ztrnutí,
červený jako rak a vehnaný až do krajních mezí trpělivosti,
může se odhodlati k formálnímu útoku, ihned ho v tom
předešel způsobem co nejnestoudnějším. Popleskal ho ještě
dvakrát po tváři, polehtal ho dvakrát, pohrál si s nehybným a
od zběsilosti ztrnulým panem Goljadkinem takovým způsobem
ještě několik sekund na nemalou potěchu dívající se
mládeže, načež s drzostí, která, musila pobouřiti duši,
šťouchnul pana Goljadkina staršího do okrouhlého bříška a s
úsměvem nad míru jedovatým, daleko bijícím prohodil:
„Hlouposti, brachu Jakube Petroviči, hlouposti! Chytračit
budeme spolu, Jakube Petroviči, chytračit." Potom, dříve než
se náš hrdina mohl třebas jen trochu vzpamatovati od posledního
útoku, pan Goljadkin mladší, pousmáv se malounko na stojící
kolkolem diváky, přijal na sebe náhle opět výraz člověka
zaneprázdněného, výraz dělný, čistě officiální, spustil
oči k zemi, skrčil se, smrsknul se, a prohodiv ve spěchu „Jdu
za zvláštním poručením", mrsknul svou krátkou nožkou a
vklouzl do sousedního pokoje.

Náš hrdina nevěřil očím a dosud nebyl s to, aby se
vzpamatoval.

Konečně se vzchopil. Poznav v okamžiku, že je ztracen, že je
ponížen, že pošpinil sebe a potřísnil svou pověst, že se
stal předmětem posměchu a pohrdání za přítomnosti cizích
osob, že byl zrádně zostuzen tím, koho ještě včera počítal
za prvního a nejspolehlivějšího svého přítele, slovem, že
všecky provazy se strhaly — to poznav, pan Goljadkin rozběhl se
za svým nepřítelem. V ten okamžik už nechtěl ani
přemýšleti o svědcích svého zostuzení. „Jsou všichni
smluveni," mluvil sám k sobě, „jeden se drží druhého, a
jeden druhého štve na mne."

Avšak proběhnuv asi deset kroků, náš hrdina seznal docela
jasně, že všeliké pronásledování by bylo marné a
zbytečné, pročež se vrátil.

„Však mi neujdeš," myslil si; „padneš svým časem do pasti,
odpyká vlk ovčí slzy."

Se zlostnou chladnokrevností a s energickou rozhodností pan
Goljadkin došel k židli a usedl na ni. „Neujdeš," pravil si
opětně.

Nyní už nešlo o nějakou trpnou obranu: páchlo čímsi
rozhodným, útočným, a kdo viděl pana Goljadkina v tu minutu,
jak celý červený a jedva ovládaje své rozčilení, bodl pérem
do kalamáře, a s jakým vztekem počal psáti na papíře, ten
mohl už předem usoudit, že tato věc neprojde jen tak a nemůže
se urovnati nějakým prostým babským způsobem. V hloubi duše
své složil si jisté rozhodnutí a v hloubi srdce svého se
zapřísáhl, že je provede.

Abychom řekli pravdu, on sice ještě nevěděl docela dobře, jak
má jednati, či ještě lépe řečeno, vůbec ještě nic
nevěděl; ale to nevadilo. „Samozvanstvím a nestoudností,
milý pane, za našich dob se už nedoděláte úspěchu.
Samozvanstvo a nestoudnost, milý pane můj, nevedou k dobrému,
jen k oprátce přivádějí. Jediný Griška Otrepjev, milý pane,
dosáhl úspěchu samozvanstvím, oklamav slepý lid, a i to ne na
dlouho."

Nedbaje této poslední okolnosti pan Goljadkin se rozhodl, že
počká do té doby, dokud maska nespadne s některých tváří a
neprozradí tu a tam něco. K tomu bylo třeba, aby předně co
nejrychleji uběhl čas úřadování; do té doby náš hrdina se
rozhodl, že nepodnikne nic. Potom však, až uběhne čas
úřadování, učiní jisté opatření. A až učiní toto
opatření, pak už bude vědět, jak má jednat, jak rozvinouti
celý plán své činnosti, aby srazil roh hrdosti a rozmáčknul
zmiji, hryzoucí prach v malomocném opovržení. Dovoliti však
dráti sebe jako hadr, o nějž si otírají zablácené boty, pan
Goljadkin nemohl. K tomu nemohl svoliti, zejména v tomto
případě ne. Kdyby nebylo poslední urážky, náš hrdina snad
by se ještě odhodlal potlačiti své rozhorlení, snad by se i
tentokrát ještě odhodlal mlčet, pokořiti se a neprotestovati
příliš horlivě. Trochu by si o tom promluvil, přednesl by své
nároky, dokázal by, že je práv, pak by ustoupil o krok a potom
ještě by trochu ustoupil, pak by projevil své srozumění a
konečně, zejména kdyby protivná strana slavnostně uznala, že
on jest práv, snad by se i smířil, snad by obrátil hněv na
milost, ano — kdož ví — snad by se zrodilo opět nové
přátelství, pevné, vroucí přátelství, ještě širší,
než včerejší přátelství, tak že toto přátelství mohlo by
konečně úplně zatemniti nepříjemnost, vznikající z dosti
nemístné a nápadné podobnosti dvou osob, tak že by oba
titulární radové byli úplně spokojeni a prožili by tak do sta
let, atd.

Povíme na konec všechno: pan Goljadkin počínal už trochu
litovat, že začal hájiti sebe a právo své, začež se mu ihned
dostalo nepříjemnosti. „Kdyby on se byl pokořil," přemítal
pan Goljadkin, „kdyby řekl, že jen žertoval — odpustil bych
mu, a ještě víc bych mu odpustil, jen kdyby se k tomu hlasitě
přiznal. Ale jako hadr se nedám rozdírati. Nedal jsem se
rozdírati jinším lidem, tím méně dovolím, aby se směl o to
pokusiti člověk zkažený. Nejsem hadr; já, pane, nejsem hadr!"

Slovem, náš hrdina se rozhodl. „Vy sám, milý panečku, jste
vinen!" Rozhodl se tedy, že bude protestovat a sice protestovat
všemi silami do poslední možnosti. Takový už byl člověk!
Dát si ubližovati, k tomu nikterak nemohl svolit; tím méně
mohl dovolit, aby ho rozdírali jako hadr a k tomu ještě dovoliti
to člověku úplně zkaženému.

Nepřeme se ostatně, nepřeme se. Možná, kdyby někdo chtěl,
kdyby se na příklad někomu mermo mocí zachtělo obrátiti v
hadr pana Goljadkina, že by ho obrátil, a obrátil by ho bez
odporu a bez trestu (pan Goljadkin sám to časem pociťoval) i
vznikl by hadr a ne Goljadkin, sprostý, špinavý hadr by vznikl;
ale tento hadr by nebyl obyčejný hadr, byl by to hadr
ctižádostivý, byl by to hadr nadšený a plný citů, a třebas
jeho ctižádosti i city byly by pokorné a hluboko ve špinavých
skladkách onoho hadru ukryté, přec by to byl hadr plný citů.

Hodiny trvaly nad míru dlouho; konečně odbily čtyři. Brzy na
to všichni vstali a spolu s přednostou odebrali se domů. Pan
Goljadkin vmísil se do zástupu; zrak jeho nedřímal a on
nespouštěl s očí, koho mu bylo třeba. Konečně náš hrdina
uviděl, že jeho přítel přiběhl ke kancelářským sluhům,
kteří podávali pláště, a podle nízkého zvyku svého vrtěl
se kolem nich, čekaje, až mu podají jeho plášť. Okamžik byl
rozhodný. Pan Goljadkin s těží se protlačil zástupem, a
nechtěje se opozditi, také se počal sháněti po plášti.
Avšak sluhové podali plášť dříve příteli a soudruhu pana
Goljadkina, protože i zde už se uměl přilísati, uměl
podlézti, našeptat a provésti podlost.

Obleknuv plášť, pan Goljadkin mladší pohlédl ironicky na pana
Goljadkina staršího, počínaje si takovým způsobem zcela
otevřeně a směle naproti němu, potom se vrozenou sobě drzostí
ohlédl se kolem, oběhl — bezpochyby aby zůstavil po sobě
dobrý dojem — všechny úřadníky, prohodil slovíčko k
jednomu, druhému cosi pošeptal do ucha, uctivě zalichotil
třetímu, čtvrtému poslal úsměv, pátému podal ruku a vesele
sklouznul dolů po schodech.

Pan Goljadkin starší za ním a k nevýslovné své radosti
skutečně ho dohnal na posledním stupni a chopil ho za límec u
pláště. Zdálo se, že pan Goljadkin mladší trochu se zalekl a
pohlédl kolem sebe s rozpačitým pohledem.

„Jak vám mám rozumět?" zašeptal konečně slabým hlasem panu
Goljadkinu.

„Velectěný pane! Jste-li skutečně poctivý člověk, doufám,
že si vzpomenete na naše včerejší přátelské styky,"
promluvil náš hrdina.

„Ach, ano. Nu, jakž? Dobře jste se vyspal?"

Jazyk pana Goljadkina staršího zkameněl na okamžik vztekem.

„Já jsem se vyspal dobře... Ale dovolte, abych vám řekl,
velectěný pane, že vaše hra je nad míra spletená."

„Kdo to tvrdí? To říkají moji nepřátelé," odpověděl
trhaně ten, jenž se nazýval panem Goljadkinem a zároveň s
témi slovy nenadále se vytrhl ze slabých rukou pravého pana
Goljadkina. Vytrhnuv se, seskočil se schodů, ohlédl se kolem,
spatřil drožkáře, přiběhl k němu, sedl na drožku, a v
okamžiku zmizel panu Goljadkinu staršímu s očí.

Zoufalý a všemi opuštěný titulární rada také se ohlédl
kolem, ale druhého drožkáře tu nebylo. Pokusil se běžeti za
uprchlíkem, ale kolena mu klesala. Se sklopenou tváří, s
otevřenými ústy, zničený, skrčený, bez moci a síly opřel
se o kandelábr a zůstal tak několik minut státi na chodníku.
Zdálo se, že všechno je ztraceno pro pana Goljadkina...

Hlava IX.

Všechno patrně, ba i sama příroda se vyzbrojila proti panu
Goljadkinu; ale on dosud byl na nohou a nebyl ještě poražen.
Sám pociťoval, že není poražen. Byl hotov podniknouti boj.
Počal si s takovým citem a s takou energií tříti ruce, když
se vzpamatoval z prvního překvapení, že z pouhého pohledu na
pana Goljadkina bylo možno souditi, že neustoupí.

Nebezpečí bylo však před samým nosem, bylo očividné; pan
Goljadkin i to chápal. Ale jak se chopit onoho nebezpečí? To
byla otázka. Mihnula se v hlavě pana Goljadkina dokonce na
okamžik i myšlénka, neměl-li by to všechno prý nechat jen
tak, neměl-li by prostě ustoupit? Neboť co z toho? Nic! Zůstanu
stranou, jako by se mne netýkalo — přemýšlel pan Goljadkin
— propustím všechno mimo sebe; mne se to netýče a dost. Snad
i on se své strany ustoupí. Povrtí se, dareba, povrtí a
ustoupí. Tak to bude. Svou mírností zvítězím. A kde je
vlastně nebezpečí? A jaké nebezpečí? Přál bych si, aby mně
někdo ukázal v této záležitosti nějaké nebezpečí.
Hloupost! Praobyčejná věc!...

Tu však se chod myšlének pana Goljadkina přetrhl, slova mu
zemřela na jazyku; ba i vyspílal si za takové pomyšlení, a
usvědčil se okamžitě v nízkosti a zbabělosti za takovou
myšlénku; ale záležitost jeho se proto přece nehnula ani s
místa. Cítil, že v tuto chvíli bylo naprosto nutno odhodlati se
k něčemu, ba pociťoval, že by dal mnoho za to, kdyby mu nyní
někdo řekl, k čemu se vlastně má odhodlati. Jak to uhodnouti?
Ostatně nebylo ani kdy hádat. Pro všechen případ, aby netratil
času, vzal drožkáře a letěl domů.

„Co, jak je ti nyní?" pomyslil si sám o sobě, „jak se
ráčíte nyní cítit, Jakube Petroviči? Co budeš dělat? Co
nyní podnikneš, ty čtveráku, ty darebo? Dotáhl jsi to až do
konce a nyní pláčeš, nyní fňukáš!"

Tak dráždil sám sebe pan Goljadkin, poskakuje na sedadle
třaslavé drožky. Panu Goljadkinu působilo jakousi hlubokou
rozkoš, ba až smyslnou rozkoš, že se mohl nyní dráždit a
jítřiti takovým způsobem své rány.

„Kdyby tak nyní" — uvažoval dále — „přišel nějaký
kouzelník anebo kdyby se přihodilo nějak úřadní cestou, že
by mu řekli: Dej sem, Goljadkine, prst pravé ruky a budeme kvit;
nebude drahého Goljadkina a ty budeš šťasten, jen prst tě to
bude stát — dal bych prst, zcela jistě bych jej dal, ani bych
oko nezamhouřil... Ech, aby to čerti vzali!" zvolal konečně
zoufalý titulární rada. „Nač to všechno? Bylo třeba, aby se
to sběhlo? A sice zrovna takhle? Nebylo možno, aby se bylo
sběhlo něco jiného? Všechno bylo tak pěkně s počátku,
všichni byli spokojeni a šťastni; ale ne, musí se něco
semlít! Ale ostatně slovy se nic nepořídí. Musí se jednat!"

Takovým způsobem pan Goljadkin skoro se odhodlav na cosi,
přišel domů, chopil se bez prodlení dýmky a jal se kouřiti ze
vší síly, vypouštěje klubka dýmu na pravo i na levo,
přebíhaje ve značném rozčilení po komnatě z jednoho konce do
druhého. Petruška zatím počal prostírat na stůl. Konečně
však se pan Goljadkin rozhodl úplně, odhodil znenadání dýmku,
hodil na sebe plášť, řekl, že nebude obědvati doma, a vyběhl
ven z bytu. Na schodech dohonil ho udýchaný Petruška, drže v
ruce klobouk, jejž byl pán zapomněl. Pan Goljadkin vzal klobouk
a měl už v úmyslu nějak se ospravedlniti v očích Petrušky,
aby si snad nepomyslil něco zvláštního, jako na př., co že je
to za příhodu, že klobouk zapomněl a t. d. — ale poněvadž
se Petruškovi nezachtělo ani vzhlédnouti na pána, nýbrž hned
zase odešel, proto i pan Goljadkin bez dalšího vysvětlování
dal si klobouk na hlavu, seběhl se schodů a bruče sám pro sebe,
že se všechno snad obrátí k dobrému, a vůbec všechno se
nějak upraví (ačkoli, mimochodem řečeno, dobře cítil, jak ho
i paty zebou), vyšel na ulici, najal drožkáře a letěl k
Andreji Filippoviči.

„Ostatně nebude snad lépe až zejtra?" pomyslil si pan
Goljadkin, chápaje se provázku od zvonku u dveří bytu Andreje
Filippoviče. „Co mu také povím zvláštního? Zvláštního tu
nic není. Záležitost taková nepatrná; a vskutku vždyť je ta
záležitost opravdu nepatrná, nicotná, to jest skoro nicotná
záležitost... Tak vida, jaká je to vlastně záležitost..."

Ale náhle pan Goljadkin trhnul za zvonek, zvonek zazvonil a
uvnitř ozvaly se čísi kroky... Tu pan Goljadkin div sám sebe
neproklel, z části za svou náhlost a smělost. Nedávné
nepříjemnosti, na něž pan Goljadkin div nezapomněl pro různé
záležitosti, a výstup s Andrejem Filippovičem — to vše mu
přišlo na mysl. Utéci bylo však pozdě: dvéře se otevřely.

Na štěstí pana Goljadkina oznámili mu však, že Andrej
Filippovič domů z úřadu ani nepřijel a že doma neobědvá.

„Vím, kde obědvá; obědvá u Izmajlovského mostu," pomyslil
si náš hrdina a hrozně se potěšil. Na otázku sluhy, co má
oznámiti pánovi, odpověděl: „Víš, přítelíčku, je
dobře; já sem, přítelíčku, zajdu po druhé," a skoro s
jakousi bodrostí seběhl se schodů.

Když vyšel na ulici, rozhodl se, že povoz propustí, a zaplatil
drožkáři. Když pak drožkář požádal za přídavek, protože
prý čekal dlouho a koně k vůli jeho milosti nešetřil, dal mu
nádavkem pětáček a dosti rád; sám pak šel pěšky.

„Ovšem, věc je taková," uvažoval pan Goljadkin, „že není
možná nechati ji jen tak. Ale když se uváží, když se
důkladně uváží, nač se tu vlastně namáhat? Opravdu,
vezme-li se věc kolem a kolem, nač se mám vlastně namáhat?
Nač se lopotit, pachtit, trápiti se, mučiti se? Předně věc je
odbyta a nedá se odvolat... vždyť jí neodvolám! Uvažme jen:
přijde člověk — přijde člověk s náležitým doporučením,
řekneme způsobilý úřadník, dobrého chování, toliko
chudobný a vytrpěl různé nepříjemnosti — všelijaká
protivenství — co tedy, vždyť chudoba není neřest; mne se
tedy nic netýče, jsem stranou. Nu, opravdu, co za hlouposti?
Vyskytl se člověk, samou přírodou tak zřízený, že se
podobá jinému člověku jako dvě kapky vody, že je hotová
kopie druhého člověka: či nemá jen proto býti přijat do
úřadu?! Je-li osud, je-li pouze osud, je-li pouze slepá náhoda
tím vinna — má býti proto setřen jako veteš, má mu proto
být odepřena možnost sloužiti... Kde potom bude spravedlnost?
On je člověk nuzný, odstrčený, zalekaný; tu srdce zabolí, tu
káže soustrast, poskytnouti mu pomoci. Ano! Pěkní by to byli
představení, kdyby tak soudil?, jako já, darebná hlava! Mám to
palici! Mé hlouposti stačilo by časem pro deset lidí. Ne, ne!
Dobře udělali a Bůh jim zaplať, že dali útočiště ubohému
chuďasovi... Nu, dejme tomu, na příklad, že jsme blíženci,
že jsme se takovými narodili, že jsme bratří blíženci, a
dost — takové to je! Co je tedy na tom? Nic, pranic! Úřadníci
si mohou přivyknout, a vejde-li kdo cizí do naší kanceláře,
dojista by v takové okolnosti neshledal pranic neslušného a
urážlivého. Ba jest v tom dokonce i cosi povznášejícího: jen
si pomyšleme na příklad, že prozřetelnost boží stvořila —
hle — dva docela podobné lidi, a zbožné představenstvo,
vidouc prozřetelnost boží, poskytlo útulku dvěma blížencům."

„Ovšem," pokračoval pan Goljadkin, oddechnuv si a nachýliv
trochu hlavu, „ovšem bylo by lépe, kdyby vůbec nebylo nic
takového povznášejícího a také blíženců kdyby nebylo...
Čert aby to všecko vzal! Nač jen toho bylo třeba? Jaká
potřeba tu mohla být taková zvláštní a bezodkladná?! Pane
Bože můj! Vida, jakou kaši tu čerti zavařili! A k tomu ještě
jakou má divnou povahu, způsoby takové čtverácké, ošklivé
— takový nestyda, podlízavec, obliza, čertů Goljadkin!
Možná, že se bude nepěkně chovat a ještě mé příjmení
pošpiní, darebák. Teď abych na něho dával pozor a měl o
něho starost! Je to kříž! A ostatně co? Co je mně do něho!
Dejme tomu, že je darebák, nu, ať si je darebák; za to druhý
je poctivá duše. Nechať si bude darebák, já však budu
poctivý — a lidé řeknou, že tenhle Goljadkin je darebák, na
něho nehleďte a s druhým ho nesměšujte; ale tam ten je
poctivý, ctnostný, tichý, nezlobivý, velice spolehlivý v
úřadě a hoden povýšení v hodnosti; tak to bude! Nu dobře...
ale což když tento... což když si nás tam popletou! Vždyť on
je všeho schopen! Ach ty pane Bože můj!... Och on podstrčí
člověka, podstrčí, darebák — jako hadřík člověka
podstrčí a neuváží, že člověk není hadřík. Ach ty pane
Bože můj! Je to neštěstí!..

Takovým způsobem uvažuje a stýskaje si, běžel pan Goljadkin,
nedbaje cesty a sám skoro nevěda, kam. Vzpamatoval se na
Něvském prospektě a to jen proto, že se srazil s jakýmsi
mimojdoucím tak obratně a důkladně, až se mu v očích
zajiskřilo. Pan Goljadkin, nezdvihaje hlavy, zabručel omluvu, a
teprv tehda, když mimojdoucí, zamumlav cosi nepříliš
pochlebného, odešel už hodně daleko, zdvihl nos a rozhlédl se,
kde je a co se stalo. Rozhlédnuv se a spozorovav, že se nachází
právě vedle onoho hostince, ve kterém si odpočíval, když se
připravoval ke zvanému obědu u Olsufija Ivánoviče, náš
hrdina pocítil náhle štípání a bodání v žaludku, vzpomněl
si, že neobědval, zvaný oběd že ho dnes nikde nečeká a
proto, aby netratil drahého času, vyběhl po schodech do
restaurace, aby honem něčeho pojedl a nezameškal se. V
restauraci bylo všechno sice pořádně drahé, ale tato maličká
okolnost nezdržela tentokrát pana Goljadkina; ostatně nebylo ani
času, aby se zdržoval podobnými maličkostmi.

V jasně osvětlené síni u stolku, na kterém ležela různorodá
hromada všeho toho, čeho užívají k zákusce slušní lidé,
stál dosti hustý zástup hostí. Obchodvedoucí sotva stačil
nalévat, vydávat pokrmy, přijímat peníze a dávati nazpět.
Pan Goljadkin počkal, až dojde na něho řada, a dočkav se,
skromně vztáhl ruku k pirohu s rybí nádivkou. Pak odešel do
koutka a obrátiv se zády k přítomným, snědl s chutí piroh;
když snědl, vrátil se k bufetu, postavil na stůl talířek, a
znaje cenu, vytáhl 10 kopejek stříbra a položil je na stůl,
čekaje, až obchodvedoucí na něho vzhlédne, aby mu ukázal, že
tady leží peníze za jeden piroh atd.

„Rubl deset kopejek," procedil skrze zuby obchodvedoucí.

Pan Goljadkin se hodně podivil.

„To pravíte mně?... Já... já jsem si tuším vzal jen jeden
piroh."

„Jedenáct jste si bral," rozhodně namítl obchodvedoucí.

„Vy... na kolik mohu soudit... vy se, tuším, mýlíte... Já
jsem opravdu měl, tuším, jen jeden pirůžek."

„Já jsem počítal; bral jste jedenáct kousků. A když jste
bral, musíte platit; u nás se nic nedává za darmo."

Pan Goljadkin byl ohromen. „Co je to, dějí se kouzla nějaká
nade mnou?" pomyslil si. Obchodvedoucí čekal však na rozhodnutí
pana Goljadkina; pana Goljadkina obstoupili; pan Goljadkin už
sáhl do kapsy pro stříbrný rubl, aby honem zaplatil a tím se
zbavil dalších nepříjemností. „Když jedenáct, tak
jedenáct," myslil si, červenaje se jako rak; „co zvláštního,
že jsem snědl jedenáct pirůžků! Člověk má hlad a sní
jedenáct pirůžků; ať mu slouží ke zdraví; není se čemu
divit a čemu se posmívat..."

Náhle jakoby bylo pana Goljadkina cosi bodlo. Zdvihl oči a rázem
pochopil hádanku, pochopil celé kouzlo, v okamžiku rozřešily
se všechny jeho pochybnosti... Ve dveřích do sousedního pokoje,
skoro zrovna za zády obchodvedoucího a obličejem k panu
Goljadkinu, ve dveřích, které náš hrdina pokládal až doposud
za zrcadlo, stál jistý človíček — stál on, stál sám pan
Goljadkin — ne starý pan Goljadkin, hrdina naší povídky,
nýbrž druhý pan Goljadkin, nový pan Goljadkin.

Tento druhý pan Goljadkin nacházel se patrně v nejkrásnějším
rozmaru. Usmíval se na pana Goljadkina staršího, kynul mu
hlavou, mrkal očkama, přestupoval trochu nožkama, a pohlížel
tak, že šustne-li se co, hned zmizí, hned couvne do sousedního
pokoje a odtud snad i zadními dveřmi a odbyto... tak že
všeliké pronásledování bude marné. V ruce držel poslední
kousek desátého pirohu s rybí nádivkou, jejž před očima pana
Goljadkina strčil do úst a ještě si s chutí mlasknul.

„Zradil mne darebák," pomyslil si pan Goljadkin a zapálil se
studem jako oheň. „Ani veřejnosti se nestyděl! Zdali pak ho
kdo vidí? Zdá se, že ho nikdo nepozoruje."

Pan Goljadkin hodil na stůl stříbrný rubl tak, jakoby si byl od
něho popálil všechny prsty, a nepozoruje dosti drzého úsměvu
obchodvedoucího, úsměvu plného vítězoslávy a spokojené
moci, vybral se ze zástupu a běžel ven, na nikoho se
neohlížeje.

„Zaplať Bůh, že mne aspoň úplně nezkompromitoval!" pomyslil
si starší pan Goljadkin. „Zaplať Bůh zloději i osudu, že se
všechno ještě tak dobře urovnalo. Jen obchodvedoucí mně
nahrubil. Ale což, vždyť byl v právu! Měl dostat rubl deset
kopejek, byl tedy v právu. Že prý bez peněz nikomu nic
nedávají. Kdyby byl aspoň zdvořilejší, ničema!..

Vše to mluvil k sobě pan Goljadkin sbíhaje se schodů na ulici.
Avšak na posledním stupni se zarazil jako přimražený a náhle
se začervenal tak, že mu až slzy vstoupily do očí od návalu
uražené cti. Tak stál asi půl minuty jako sloup, pak náhle
dupnul nohou a jedním skokem se octnul na ulici a neohlížeje se,
jedva dechu popadaje, nedbaje únavy pustil se domů do
Šestilávočné ulice.

Doma, ani nesvléknuv úřadního obleku, ač bylo jeho zvykem,
seděti ve svém pokoji po domácku, ba nevzav ani své obvyklé
dýmky, sedl bez prodlení na divan, přitáhl si kalamář, vzal
péro, vyndal list poštovního papíru a počal rukou chvějící
se vnitřním rozčilením psáti následující psaní:

„Ctěný pane můj, Jakube Petroviči!

Nikterak bych se nechopil péra, kdyby mne okolnosti mé a vy sami,
ctěný pane můj, k tomu nepřinutili. Věřte, že pouze nutnost
mne přiměla, abych se dal s vámi do takového vysvětlování, a
proto především prosím, abyste tento krok můj nepokládal za
úmyslnou urážku, nýbrž jen za nezbytný následek okolností,
které nás nyní poutají k sobě."

„Tuším, tak to bude dobře, slušně, zdvořile, ačkoli
zároveň i silně a rozhodně. Urážet se tím nebude mít,
tuším, proč. A mimo to vždyť jsem v právu," pomyslil si pan
Goljadkin, přečítaje, co dosud napsal.

„... Neočekávané a podivné objevení vaše, ctěný pane
můj, za bouřlivé noci po hrubém a nezdvořilém výstupu mých
nepřátel, jichž jméno zamlčuju z pouhého opovržení, stalo
se zárodkem všech nedorozumění, panujících nyní mezi námi.
Vaše tvrdošíjná vůle, státi na svém a násilím se vedrati v
kruh mého bytí a ve všechny mé poměry v praktickém životě
vykročuje už za meze, vytknuté prostou zdvořilostí a
společenským obcováním. Mám za to, ctěný pane, že by bylo
zbytečno připomínati zde, jak jste uloupil mé úřadní listiny
a mé vlastní, poctivé jméno, abyste tím získal lásku
představených, lásku vámi nezaslouženou. Také by bylo
zbytečno připomínati zde, jak jste se úmyslně a urážlivým
způsobem vyhýbal všelikému vysvětlení, nezbytnému v takovém
případě. Konečně, abych už všechno řekl, nezmiňuju se zde
o posledním podivném, ba, možno říci, nepochopitelném
jednání vašem v kavárně. Jsem dalek toho, abych si stýskal na
marnou pro mne útratu jednoho ruble stříbra; avšak nemohu
nevyjádřiti plného svého rozhořčení při vzpomínce na
zjevný útok váš, ctěný pane, na mou čest a k tomu před
očima několika osob, mně sice neznámých, ale přece osob,
patřících k slušné společnosti..."

„Nezacházím příliš daleko?" pomyslil si pan Goljadkin.
„Nebude to mnoho? Není to příliš urážlivé? Ona narážka
na slušnou společnost na příklad?... Ale co! Nutno mu ukázati
pevný charakter. Ostatně možno mu na konec trochu zalichotit,
trochu oleje přilít. Však uvidíme:"

„...Avšak neunavoval bych vás, ctěný pane, tímto listem,
kdybych nebyl pevně přesvědčen, že šlechetnost srdečných
citů a otevřená, přímá povaha vaše ukážou vám samému
prostředky, jak by se dalo napraviti, co jste opominul, a uvésti
opět vše do starého pořádku.

V plné naději dovoluju si býti přesvědčeným, že si tento
list můj nevyložíte způsobem pro vás urážlivým, ale také
mi neodepřete písemného vysvětlení této záležitosti a sice
po mém sluhovi.

V očekávání mám čest býti, ctěný pane, váš uctivý

sluha J. Goljadkin."

„Teď je všechno dobře. Věc je skončena; došlo i na psaní.
Ale kdož je vinen? Sám je vinen: sám dohání člověka, aby
vyžadoval písemných dokumentů. A já jsem v právu..."

Když byl pan Goljadkin naposledy přečetl svůj list, složil
jej, zapečetil a zavolal Petrušku. Petruška se objevil, jak
obyčejně, s ospalýma očima a hrozně na cosi rozmrzelý.

„Tuhle, přítelíčku, vezmeš toto psaní... rozumíš?"

Petruška mlčel.

„Vezmeš je a doneseš do kanceláře; tam vyhledáš dežurního
úřadníka, gubernského sekretáře Vachramějeva. Vachramějev
je dnes dežurním. Rozumíš, co ti povídám?"

„Rozumím."

„Rozumím!. Nemůžeš říci: rozumím, pane! Optáš se na
úřadníka Vachramějeva a vyřídíš mu, že pán prý se mu
dává poroučet a uctivě ho prosí, aby se podíval do adresní
knihy naší kanceláře, kde prý nyní bydlí titulární rada
Goljadkin."

Petruška mlčel a, jak se zdálo panu Goljadkinu, trochu se usmál.

„Tedy optáš se ho, Petře, na adressu, a dovíš se, kde nyní
bydlí nově přijatý úřadník Goljadkin."

„Slyším."

„Optáš se na adresu, a odevzdáš dle té adresy toto psaní;
rozumíš?"

„Rozumím."

„A jestliže tam... kam to psaní odneseš... onen pán, jemuž
psaní dodáš... pan Goljadkin totiž... Co se směješ, balvane?"

„Nač bych se smál? Co mně po tom! Já nic. Nemám, proč se
smát."

„Nu, jestliže tedy... jestli se ten pán bude ptát, co prý
dělá tvůj pán, jak si počíná; bude-li se ptát, co prý
tento... nu vůbec, bude-li se něco ptát, ty mlč a odpověz, že
pán je prý jako vždycky a prosí od vás odpovědi,
vlastnoruční. Rozumíš?"

„Rozumím, pane!"

„Nu tak tedy řekni, že pán je jako vždycky, že prý je
zdráv a právě se chystá někam na návštěvu; a od něho že
prosím odpovědi písemné. Rozumíš?"

„Rozumím."

„Nu, jdi."

„I tu ještě má člověk práci s tím balvanem. Směje se,
směje a dost. Čemu se směje? Nu dočkal jsem se bědy, dočkal
jsem se takovým způsobem bědy! Ostatně možná, že se obrátí
všechno k dobrému... Ten dareba bude se nyní jistě dvě hodiny
loudat, ještě někam zapadne... Ani ho člověk poslat nikam
nemůže. Taková nehoda!... taková nehoda člověka stihne!..."

Hrdina náš, cítě takovým způsobem v plném rozsahu svou
nehodu, odhodlal se, že bude dvě hodiny passivně očekávati
návrat Petruškův. Asi hodinu chodil po světnici, kouřil, potom
odložil dýmku a sedl k jakési knížce, pak si lehl na divan,
potom se opět chopil dýmky a na konec začal opět přecházeti
po světnici. Chtěl také o čemsi uvažovat, ale uvažovati
nemohl rozhodně o ničem. Konečně agonie passivního stavu
vzrostla do posledního stupně a pan Goljadkin se odhodlal, že se
chopí posledního prostředku.

„Petruška přijde teprve asi za hodinu," pomyslil si; „klíč
možno odevzdati podomkovi a sám já zatím tento... já zatím
prozpytuju svou záležitost, sám ze své strany prozpytuju onu
záležitost."

Netratě času a spěchaje, aby prozpytoval svou záležitost, pan
Goljadkin vzal klobouk, vyšel z pokoje, zavřel byt, zašel k
podomkovi, odevzdal mu klíč spolu s desetníkem — pan Goljadkin
stal se jaksi nápadně štědrým — a zamířil tam, kam mu bylo
třeba. Pan Goljadkin šel pěšky, nejprve k Izmajlovskému mostu.
Cestou minulo půl hodiny.

Když přišel k cíli své pouti, vstoupil přímo do dvora
známého domu a pohlédl na okna příbytku státního rady
Berendějeva. Kromě tří oken, zavěšených červenými
záclonami, všechna ostatní okna byla tmavá.

„Olsufij Ivánovič patrně nemá dnes hostí," pomyslil si pan
Goljadkin; „jsou nyní bezpochyby všichni sami doma."

Chvilku náš hrdina stál na dvoře a už se chtěl k něčemu
rozhodnouti. Avšak nebylo mu patrně souzeno, aby se rozhodl. Pan
Goljadkin se vzdal původní myšlénky, máchnul rukou a vrátil
se na ulici.

„Nikoliv, sem jsem neměl chodit. Co bych tu dělal?... Raději
nyní tento... raději půjdu, a osobně prozkoumám záležitost."

Tak se rozhodnuv, pan Goljadkin se vydal na cestu ke své
kanceláři. Cesta nebyla krátká, kromě toho bylo strašné
bláto, a mokrý sníh valil se hustými kločky. Ale pro našeho
hrdinu, zdá se, nebylo v tu chvíli nijakých obtíží. Zmokl, je
pravda, řádně zmokl a nemálo byl zablácen. „Ale," pomyslil
si, „neškodí; aspoň cíl bude dostižen."

A skutečně pan Goljadkin se už přibližoval k svému cíli.
Černá hromada ohromné erární budovy už se černala v dáli
před ním. „Stůj," pomyslil si náhle, „kam jdu a co tu budu
dělat? Pravda, dovím se snad, kde bydlí; ale Petruška se
dojista mezi tím už vrátil a přinesl mně odpověď. Tak jen
zbytečně tratím svůj drahý čas, vždyť už tak jsem utratil
množství svého času. Ale nic nevadí; všecko se dá ještě
napravit. Anebo, což abych zašel k Vachramějevu? Ne, ne, raději
později... Ech, nebylo ani třeba odcházeti z domu. Ale, co si
počnu, taková už je má povaha! Zvyk takový, že, ať je třeba
nebo ne, věčně se snažím, předběhnouti ku předu... Hm...
kolik pak je hodin? Jistě už devět. Petruška se může vrátit
a nezastané mne doma. Udělal jsem pěknou hloupost, že jsem
odešel... Ech, opravdu, nadělení!"

Upřímně se takovým způsobem přiznav, že provedl pořádnou
hloupost, vydal se na zpáteční cestu do Šestilávočné ulice.
Přiběhl domů unavený, ztýraný. Hned od podomka zvěděl, že
se Petruškovi ani nezdálo, aby se vrátil.

„Tu to máme; vždyť jsem to předvídal," pomyslil si náš
hrdina; „a je už devět hodin. Takový darebák! Sedí někde a
pije! Pane Bože můj! Dostal se mně pěkný den za podíl!"

Takto uvažuje a stýskaje sobě, pan Goljadkin otevřel si byt,
rozsvítil, svlekl se úplně, vykouřil dýmku, a utrmácený,
unavený, zemdlelý, hladový ulehl si na divan, očekávaje
Petrušku. Svíčka hořela mdle, světlo se míhalo po
stěnách... Pan Goljadkin hleděl hleděl, přemýšlel,
přemýšlel a konečně usnul, jako zabitý.

Probudil se už pozdě. Svíčka úplně skoro dohořela, čadila a
jen jen že ještě nezhasla. Pan Goljadkin vyskočil, sebral
myšlénky a připamatoval si všechno, rozhodně všechno. Za
přehrádkou ozýval se silný chrapot Petrušky. Pan Goljadkin
přiskočil k oknu — nikde ani světélka. Otevřel okeničku —
ticho; město jako by bylo vymřelo — spí. Jsou tedy dvě nebo
tři hodiny; opravdu: hodiny za přehrádkou hrkly a odbily dvě.
Pan Goljadkin vrhl se za přehrádku.

Po dlouhém namahání probudil jakž takž Petrušku a konečně
se mu podařilo, že Petruška sedl na posteli. V tu chvíli
svíčka zhasla docela. Uplynulo deset minut, než pan Goljadkin
našel jinou svíčku a rozsvítil ji. Za tu dobu Petruška usnul
znova.

„Darebáku, ničemo!" rozmrzel se pan Goljadkin, znova ho
probouzeje; „vstaneš-li pak, probudíš-li se?"

Po půlhodinném namahání pan Goljadkin dosáhl konečně toho,
že jeho sluha úplně procitl, a vytáhl ho z přístěnku do
světnice. Tu teprve náš hrdina spozoroval, že Petruška byl,
jak se říká, na mol opilý a jedva stál na nohou.

„Ničemo," vykřikl pan Goljadkin, „loupežníku! Hlavu jsi
mně srazil! Bože, kam jen mé psaní pohodil? Ach ty, Stvořiteli
můj, což jestliže... A proč jen jsem je psal? Bylo mně ho
třeba psát? Rozdováděl jsem se, já hlupák, se svou
ctižádostí! Také se mně zachtělo ctižádosti! Tu máš
ctižádost, hlupáku, tu je tvá ctižádost... Nu, ty! Kam jsi
dal psaní, loupežníku? Komu's je odevzdal?"

„Nikomu jsem nedával žádného psaní; neměl jsem žádné
psaní... když chcete vědít!"

Pan Goljadkin v zoufalství zalomil rukama.

„Poslouchej, Petře... poslechni, slyš mne..."

„Poslouchám."

„Kam jsi šel? Odpověz..."

„Kam jsi šel? K hodným lidem jsem šel! Kam bych chodil?"

„Ach ty, pane Bože můj! Napřed kam jsi šel? Byl jsi v
kanceláři?... Poslouchej, Petře, jsi snad opilý?"

„Já opilý? Ať s tohoto místa nesejdu, ani co by za ne... za
nehet..."

„Ne, ne, to neškodí, že jsi opilý... Ptal jsem se jen tak; to
je dobře, že jsi opilý; nic proti tomu nemám, Petrušo,
pranic... Snad jsi jen tak pozapomněl, ale všechno dobře víš.
Nuže, vzpomeň si, byl jsi u Vachramějeva, úřadníka -— byl,
nebo ne?"

„I nebyl, a žádný takový úřadník není. Ať s toho
místa..."

„Ne, ne, Petře! Vždyť já nic neříkám, Petrušo. Vidíš
přece, že nic neříkám... Co na tom. Venku je zima, sychravo
— nu trochu jsi se napil, což na tom? Já se nezlobím. Já sám
jsem se dnes, brachu, také napil... Jen se přiznej, vzpomeň si,
brachu: byl jsi u úřadníka Vachramějeva?"

„Nu, když tak, když tedy takhle mluvíte, tedy byl jsem, ať
třebas s tohoto místa..."

„Nu, dobře, Petrušo, dobře, že jsi byl. Vidíš, že se
nezlobím... Nu, nu," pokračoval náš hrdina, ještě více
udobřuje svého sluhu, třepaje mu na rameno a usmívaje se:
„nu, zunknul jsi, darebo, trochu... za desetník jsi zunknul, ne?
Šibale! Nu, neškodí, vždyť vidíš, že se nezlobím... Já se
nezlobím, brachu, nezlobím se..."

„Ne, já nejsem šibal, mluvte si, co chcete... Jen k hodným
lidem jsem si zašel, ale šibal nejsem a nikdy jsem šibalem
nebýval..."

„Ach ne, ne, Petrušo! Jen poslechni, Petře; vždyť ti
nespílám, pravím-li, že jsi šibal. Pravím to jen proto, abych
tě potěšil, ve šlechetném smyslu to pravím. Vždyť řekne-li
se, Petrušo, některému člověku, že je šibal, že je
čtverák, činí se mu tím čest, jako by se řeklo, že se
nezmýlí, že se nedá nikomu napálit. Mnohý člověk to má
rád... Nu, nechme toho tedy! A nyní mně pověz, Petrušo,
otevřeně, bez utajování, jako příteli... byl jsi u
Vachramějeva, úřadníka, a dal ti adresu?"

„Byl, i adresu mně dal. Hodný úřadník! ,Tvůj pán —
povídal při tom — je také hodný člověk, velice hodný
člověk — povídal mi; — vyřiď mu — povídá — mé
poručení, svému pánu, poděkuj mu — povídá — a řekni,
že ho mám rád, že si — povídá — velice vážím tvého
pána. Protože — povídá — tvůj pán, Petrušo, je hodný
člověk — povídá — a ty — povídá — jsi také hodný
člověk, Petrušo; tak tedy..."

„Ach ty, Pane, Bože můj! A což adresa, kde je adresa! Ty
Jidáši jeden!" — Poslední slova pan Goljadkin pronesl skoro
šeptem.

„I adresu... i adresu mně dal."

„Dal? Nu, kde tedy bydlí Goljadkin, úřadník Goljadkin,
titulární rada?"

„A Goljadkina najdeš — povídá — v Šestilávočné ulici.
Jak přijdeš — povídá — do Šestilávočné ulice, tak hned
na pravo na schodiště a do třetího poschodí. A tam —
povídá — najdeš Goljadkina."

„Darebáku!" vzkřikl konečně náš hrdina, jenž pozbyl
poslední špetky trpělivosti. „Loupežníku jeden! Vždyť to
jsem já; ty mluvíš o mně. Já však se ptám na druhého
Goljadkina, o tom druhém mluvím, darebáku!"

„Inu, jak je vám libo! Co já? Jak je vám libo..."

„A psaní, kde je psaní?"

„Jaké psaní? Nebylo žádného psaní, ani jsem neviděl
nijakého psaní."

„Kam jsi je poděl, ty šibale!"

„A, odevzdal... odevzdal jsem psaní. Že prý se dává
poroučet, abych — povídá —vám poděkoval; tvůj pán —
povídá — je hodný pán. Vyřiď mé poručení — povídá
— svému pánovi."

„A kdo ti to řekl? To ti Goljadkin řekl?"

Petruška se trochu zamlčel a ušklíbl se celými ústy, dívaje
se pánovi přímo do očí.

„Poslouchej, ty loupežníku!" počal pan Goljadkin celý
udýchaný a vztekem jako bez sebe: „co's to udělal se mnou?
Mluv, co's udělal se mnou? Zařezal jsi mne, loupežníku, hlavu
jsi mi uťal, Jidáši jeden!"

„Inu, jak je vám libo! Co já!" odpověděl Petruška rozhodným
hlasem a couvl za přehrádku.

„Sem pojď, sem pojď, loupežníku!"

„E nepůjdu k vám nyní, docela nepůjdu. Co já! Půjdu si k
dobrým lidem... Dobří lidé žijí poctivě, dobří lidé
žijí bez falše; a nikdy jich nebývá po dvou..."

Panu Goljadkinu zledovatěly ruce i nohy a dech se mu zkrátil...

„Ano, pane," pokračoval Petruška, „jich nikdy nebývá po
dvou, Bohu a poctivým lidem neubližují..."

„Ty ničemo, ty's opilý! Jdi spat nyní, loupežníku jeden! A
zejtra, počkej, dostaneš," řekl pan Goljadkin jedva slyšným
hlasem. Co se týče Petrušky, ten ještě cosi zabručel; pak
bylo slyšet, jak ulehl na postel, až zapraskala, táhle zívl,
protáhl se a konečně zachrápal spánkem nevinnosti, jak se
říká.

Pan Goljadkin zůstal polomrtvý. Chování Petruškovo, jeho
velice podivné, ačkoli vzdálené narážky, pro které tedy
nebylo možno se zlobit, a to tím více, že mluvil člověk
opilý; konečně celý ten nebezpečný obrat, jaký přijímala
jeho záležitost: to všechno otřáslo panem Goljadkinem až do
základů.

„Že mne napadlo kárati ho v noci," pravil si náš hrdina,
třesa se na celém těle následkem jakéhosi chorobného pocitu.
„Bylo mně třeba pouštěti se do hádky s opilým člověkem!
Jakého smyslu se může člověk nadíti od opilce. Ať řekne, co
řekne, samý nesmysl. Ale nač pak to vlastně narážel,
loupežník? Pane Bože můj! Proč jen jsem to psaní psal? Sám
jsem se zahubil, sám jsem se zavraždil! Nebylo možno mlčet!
Musil jsem tlachat hlouposti! Bylo mně toho třeba! Záhuba mně
hrozí, jako s hadrem se mnou jednají, ale ne: se svou
ctižádostí lezu, že má čest při tom trpí, že svou čest
musím zachránit! Hotový samovrah!"

Tak mluvil k sobě pan Goljadkin, sedě na divaně a neodvažuje se
hnouti sebou strachem. Náhle jeho oči pohlédly na jistý
předmět, jenž vzbudil v nejvyšší míře jeho pozornost. S
bázní, aby nebyl pouhou illusí, pouhým klamem fantasie
předmět, jenž vzbudil jeho pozornost, vztáhl k němu ruku s
nadějí, s bojácností, s nevylíčitelnou zvědavostí... Ne,
není to klam, není to illuse! Psaní, vskutku psaní, zcela
jistě psaní a jemu adresované. Pan Goljadkin zdvihl psaní se
stolu. Srdce mu strašně zatlouklo.

„To jistě přinesl ten darebák," pomyslil si; „položil je
sem a potom zapomněl; jistě tak se to přihodilo..."

Psaní bylo od úřadníka Vachramějeva, mladého soudruha a kdysi
přítele pana Goljadkina.

„Ostatně tušil jsem to hned," pomyslil si náš hrdina, „a co
je ve psaní, také tuším."

Psaní znělo následovně:

„Velectěný Pane, Jakube Petroviči!

Váš sluha je opilý a nemohu z něho dobýti rozumného slova; z
té příčiny odpovídám raději písemně. Spěchám, abych vám
oznámil, že jsem hotov vyhověti žádosti, na mne vznesené a
záležející v tom, abych odevzdal známé vám osobě psaní;
vykonám to správně a přesně. Bydlí pak ona osoba, vám dobře
známá, která mně nyní nahradila přítele, a jejíž jméno
zde zamlčuju (protože nechci zbytečně očerňovat pověst
úplně nevinného člověka), spolu s námi, v bytě Karoliny
Ivánovny a sice v témž pokoji, kde dříve, když vy jste u nás
přebýval, ubytoval se pěchotní důstojník, jenž sem přijel z
Tambova. Ostatně osobu onu můžete nalézti všude mezi
poctivými a čistosrdečnými lidmi, což by se o jiných říci
nemohlo. Svůj styk s vámi hodlám ode dneška přerušiti; není
mně také možno, abych setrval v přátelském tonu a bývalém
souhlasném způsobu naší kollegiálnosti, a proto vás prosím,
velectěný pane, abyste mi hned, jak obdržíte toto mé
upřímné psaní, zaslal dva ruble stříbra, které mně
náležejí za břitvy zahraniční práce, jež jsem vám prodal
— jestliže se pamatujete — před sedmi měsíci na dluh,
ještě za doby, když jste bydlel s námi u Karoliny Ivánovny,
kteréž si vážím z hloubi duše své. Jednám tak proto, že
jste dle vypravování rozumných lidí pozbyl citu pro čest a
dobrou pověst a stal se nebezpečným pro mravnost nevinných a
nezkažených lidí; neboť některé osoby nežijí dle pravdy a
mimo to jich slova jsou faleš a jich poctivé vzezření jest
podezřelé. Vždy a všude se najdou lidé způsobilí, aby se
zastali uražené Karoliny Ivánovny, kteráž bývala vždycky
chování mravného, za druhé jest ženština poctivá a k tomu
slečna, třebas ne mladá, ale za to z dobré zahraniční rodiny.
Žádaly mne některé osoby, abych se o tom zmínil ve svém
psaní mimochodem; zmiňuju se však o tom i svým jménem. Na
všechen způsob dovíte se všechno svým časem, nedovědel-li
jste se nyní přes to, že jste si dle vypravování rozumných
lidí způsobil smutnou pověst po všech koncích hlavního města
a proto jste mohl, velectěný pane, obdržeti už na mnohých
místech náležité o sobě zprávy. K závěrku tohoto listu vám
oznamuju, velectěný pane, že známá vám osoba, jejíž jméno
zde nepřipomínám ze známých šlechetných příčin, těší
se značné vážnosti u lidí dobře smýšlejících; mimo to
jest povahy veselé a příjemné, těší se úspěchům jak v
úřadě, tak i mezi všemi dobře smýšlejícími lidmi, stojí
věrně ve slovu i přátelství a neubližuje za zády těm, s
kým se do očí nachází v poměrech přátelských.

Na všechen způsob zůstávám váš oddaný sluha

N. Vachramějev.

P. S. Svého sluhu vyžeňte; je opilec a působí vám věrojatně
mnoho klopot. Vezměte si místo něho Jevstafija, který dříve
sloužíval u nás a nyní je bez místa. Nynější váš sluha je
nejen opilec, nýbrž kromě toho i zloděj, neboť ještě minulý
týden prodal libru rozsekaného na kousky cukru Karolíně
Ivánovně za sníženou cenu, což dle mého domnění nemohl
učiniti jinak, než že vás okrádal lstivým způsobem po
malých částkách za různých dob. Píšu vám to, protože vám
přeju dobra přes to, že některé osoby umějí pouze urážet a
klamat všechny lidi, zejména poctivé a nadané dobrou povahou;
mimo to po straně je pomlouvají a líčí s docela opačné
stránky jedině ze závisti a proto, že samy sebe nemohou nazvati
takovými. V."

Náš hrdina, když byl dočetl psaní Vachramějeva, zůstal
dlouho ještě na divaně v nehybném položení. Jakési nové
světlo pronikalo skrze nejasnou a záhadnou mlhu, jež ho
obestírala už dva dni. Náš hrdina počínal trochu chápat...
Pokusil se vstáti s divanu a projíti se jednou nebo dvakrát po
pokoji, aby se osvěžil, sebral trochu své rozptýlené
myšlénky, soustředil je na určitý předmět, a potom, až se
trochu sebere, aby náležitě uvážil svou situaci.

Ale když chtěl přivstat, sklesl slabostí a mdlobou opět na
staré místo. „Ovšem, vždyť jsem to už dříve předvídal;
ale co to vlastně píše, a jaký je přímý smysl jeho slov? Nu,
smysl jejich snad znám, ale kam to povede? Kdyby řekl přímo: je
to tak a tak a vyžaduje se to a to; nu já bych mu vyhověl. Ale
věc přijímá velmi nepříjemný obrat. Ach, kdybych se co
nejrychleji mohl dočkat rána a probrati se k samé věci! Nyní
ovšem vím, co dělat. Odpovím, že tak a tak, že jsem volný se
dorozumět, své cti že neprodám a jestliže tento... tedy
třebas. Ale proč on, proč ona známá osoba, ona nešťastná
osoba se k tomu připletla? Proč jen ta se k tomu připletla? Ach,
kdyby už bylo ráno! Zatím o mně roztrouší klevety,
intrikujou, pracují proti mně! Hlavní věc však, abych netratil
času; nyní, na příklady mohu napsat odpověď a zmíniti se v
ní, že tak a tak a že tedy jsem ochoten to a to. A zejtra, než
se rozední, ji odešlu; sám pak hezky časně tento... a se své
strany vyjdu jim na odpor, abych je předešel, ptáčky... Och,
pomluví mne, jistě mne pomluví!"

Pan Goljadkin přitáhl si papír, vzal péro a napsal
následující poslání za odpověď na psaní gubernského
sekretáře Vachramějeva:

„Velectěný pane, Nestore Ignaťjeviči!

S žalostným pro mé srdce podivením přečetl jsem urážlivé
vaše psaní, neboť jasně vidím, že pode jménem jistých
nespolehlivých osob a jiných lidí se lživou šlechetností
rozumíte mne. S opravdovým zármutkem pozoruju, jak rychle,
úspěšně a jaké daleké kořeny zapustila kleveta na úkor
mého štěstí, mé cti a mého dobrého jména. Je to tím
žalostnější a urážlivější, že i poctiví lidé s opravdu
šlechetným smýšlením a hlavně lidé, nadaní přímou a
otevřenou povahou, opouštějí zájmy šlechetných lidí a lnou
nejlepšími vlastnostmi svého srdce ke zhoubné mšici, která se
na neštěstí za našich těžkých a nemravných dob rozplodila
silně a do krajnosti škodlivě. Dodatkem oznamuju, že
připomenutý vámi dluh, totiž dva ruble stříbra, pokládám za
svatou povinnost svou vám zaplatiti v úplnosti.

Co pak se týče, velectěný pane, vašich narážek,
týkajících se známé osoby ženského pohlaví, jejích
úmyslů, rozpočtů a různých cílů, přiznám se vám,
velectěný pane, že jsem neurčitě a nejasně porozuměl oněm
narážkám. Dovolte mi, velectěný pane, abych své šlechetné
smýšlení a své dobré jméno směl zachovati neposkvrněné. Na
všechen způsob jsem hotov dorozuměti se osobně, dávaje
přednost určitému osobnímu dorozumění před písemným a mimo
to jsem hotov ke smírným, rozumí se pro obé strany závazným
úmluvám. Za tím účelem prosím vás, velectěný pane, abyste
oznámil oné osobě, že jsem ochoten osobně se dohodnouti, a ji
zároveň požádal, aby mně určila dobu a místo, kde bychom se
mohli shledati.

Trpko mně bylo, velectěný pane, když jsem četl narážky na
to, jako bych vás byl urazil, jako bych byl zradil naše bývalé
přátelství a vyjadřoval se o vás nepříznivě. Připisuju to
všechno nedorozumění, hnusné klevetě, závisti a
nepřejícnosti těch, koho spravedlivě mohu nazvati svými
nejkrutějšími nepřátely. Avšak oni patrně nevědí, že
nevinnost je silná už svou nevinností, že nestoudnost, drzost a
duši pobuřující familiárnost jistých osob dříve nebo
později zaslouží si pečeť všeobecného opovržení, a že ony
osoby zahynou nejinak, než svou vlastní nešlechetností a
zkažeností srdce.

K závěrku prosím vás, velectěný pane, abyste oznámil oněm
osobám, že podivný nárok jejich a nešlechetná, fantastická
touha — vytlačiti jiné z mezí, kteréž zaujímají svou
existencí na tomto světě, a zabrati jejich místo — jsou hodny
podivu, opovržení, politování a mimo to i blázince; že kromě
toho takové jednání je přísně zakázáno zákonem, což jest
dle mého mínění zcela spravedlivé, neboť každý má býti
spokojen svým vlastním místem. Všechno má meze, a je-li toto
žert, jest to žert neslušný, neboť mohu vás ubezpečiti,
velectěný pane, že myšlénky mé o svých místech, které jsem
vyložil výše, jsou čistě mravní.

Na všechen způsob mám čest zůstati váš uctivý sluha

Jak. Goljadkin."

Hlava X.

Vůbec možno říci, že události včerejšího dne otřásly
pana Goljadkina do základů. Spal náš hrdina velmi špatně,
t.j. nemohl úplně usnout ani na pět minut, jako by mu byl
nějaký čtverák nasypal rozřezaných štětin do postele. Celou
noc strávil v jakémsi polospánku a polobdění, převracel se s
jedné strany na druhou, s jednoho boku na druhý vzdychaje a
hekaje, na okamžik usínaje a za minutku opět se probouzeje, a ke
všemu tomu družily se jakási podivná tesklivost, neurčité
vzpomínky, šeredné sny — slovem všechno, co jen možno
nalézti nepříjemného.

Tu se mu zjevovala v jakémsi divném, záhadném přítmí postava
Andreje Filippoviče, suchá postava, zlostná postava, se suchým,
krutým pohledem a s tvrdě uctivými domluvami. A sotva že se pan
Goljadkin počal blížiti k Andreji Filippoviči, aby se mu
nějakým způsobem, ať si už tak nebo onak omluvil a dokázal
mu, že není dokonce takový, jak ho vylíčili jeho nepřátelé,
nýbrž že je takový a takovým ba jest nadán kromě svých
obyčejných, vrozených vlastností také ještě tím a tím:
ihned se objevila známá svými nenáležitými úmysly osobnost a
nějakým svrchovaně rozčilujícím způsobem najednou zmařila
všechny úmysly pana Goljadkina a hned, před samýma očima pana
Goljadkina nadobro očernila jeho pověst, zašlapala do bláta
jeho ctižádost a hned na to zaujímala jeho místo v úřadě i
ve společnosti.

Tu zase svěděla hlava pana Goljadkina pro jakousi šňupku,
kterou nedávno obdržel a poníženě přijal, pro šňupku,
které se mu dostalo buď ve společnosti nebo kdesi při
úřadním zaměstnání, a proti níž bylo těžko protestovat. A
zatím, co si pan Goljadkin počínal lámat hlavu nad příčinou,
pro kterou je mu vlastně těžko protestovat proti té či oné
šňupce, sama myšlénka o šnupce počala se nepozorovaně
přelévati v nějakou jinou formu, ve formu nějaké známé
malinké nebo i dosti značné podlosti, kterou viděl, slyšel,
nebo sám nedávno provedl, a sice provedl často nikoli z podlého
důvodu anebo z nějakého podlého úmyslu, nýbrž jen tak —
někdy na příklad náhodou za příležitosti, z delikátnosti,
jindy zase následkem své úplné bezbrannosti a konečně i
proto... proto... slovem pan Goljadkin už dobře věděl, proč?

Tu se pan Goljadkin červenal i ve snu a potlačuje svůj stud,
bručel si, že v takovém případě na příklad možno bylo
prokázati pevnost charakteru, ano bylo možno prokázati značnou
pevnost charakteru, ale hned se mu namanula otázka, co že je
vlastně pevnost charakteru? Jak ji chápat?

Nejvíce však popouzelo pana Goljadkina a rozčilovalo ho, že i
zde, i v takový okamžik nezbytně se objevovala — ať si na
pozvání nebo bez pozvání — známá svou nemožností a
paskvilností svých záměrů osobnost a také přes to, že věc,
tuším, byla jasná, bručela své poznámky s nezdvořilým
úsměvem, jako na příklad: „kam pak zde mluvit o pevnosti
charakteru! Kde pak já nebo ty, Jakube Petroviči, můžeme mluvit
o pevnosti charakteru..."

Pak se opět zdálo panu Goljadkinu, že se nachází v jakési
krásné společnosti, známé svým vtipem a ušlechtilým tónem
všech osob, z nichž se skládala; že i on, pan Goljadkin, se
vyznamenal laskavostí a vtipem, že si ho všichni zamilovali,
též někteří z jeho nepřátel, kteří tu byli, si ho
zamilovali, což bylo velice příjemno panu Goljadkinu; že
všichni mu dali přednost a že pan Goljadkin sám na konec s
příjemným pocitem zaslechl, jak hospodář po straně jakémusi
hostu pochválil pana Goljadkina. A náhle — kde se vzala, tu se
vzala — opět se objevila známá svou zlovolností a svými
zvířecími záměry osobnost ve způsobě pana Goljadkina
mladšího, a náhle, v jednom okamžiku pouhým svým objevením
Goljadkin mladší rozrušil všechno vítězství i všechnu
slávu pana Goljadkina staršího, zatemnil sebou Goljadkina
staršího, zašlapal do bláta Goljadkina staršího, a konečně
jasně dokázal, že Goljadkin starší a k tomu skutečný vůbec
není skutečný, nýbrž falešný, a skutečný Goljadkin že
jest on, a posléze že Goljadkin starší vůbec není to, čím
se zdá, nýbrž že je takový a takový a následovně nemá
míti a nemá práva náležeti ke společnosti lidí spolehlivých
a lidí dobrého tónu. A vše to stalo se tak rychle, že pan
Goljadkin starší neměl ještě ani času ústa otevřít, když
se už všichni duší i tělem oddali nemožnému, falešnému
panu Goljadkinu a s hlubokým opovržením odmítli jeho, pravého
a nevinného pana Goljadkina. Nezůstalo člověka, jehož
mínění by v okamžiku nebyl přeměnil nemožný pan Goljadkin
dle svého přání. Nezůstalo človíčka ani sebe
nepatrnějšího z celé společnosti, k němuž by se nebyl
vetřel neužitečný a falešný pan Goljadkin svým způsobem,
svou sladkou úlisností, k němuž by nebyl podlezl, jemuž by
nebyl podkouřil dle svého obyčeje něčím nejpříjemnějším
a nejsladším, tak že podkuřovaná osoba jen čichala a kýchala
až do slz na znamení nejvyšší spokojenosti.

Hlavní věc, že se to vše dálo okamžitě; bystrota jednání
podezřelého a zbytečného pana Goljadkina byla podivuhodná!
Sotva že se na příklad zalísal jednomu a získal si jeho
náklonnost, člověk ještě nemrkl a on už má v práci
druhého. Zalísá se po tichounku druhému, vynutí si úsměv
náklonnosti, mrskne svou krátkou, kulatou, ostatně dosti dubovou
nožkou a hle, už je u třetího, už lichotí třetímu a také
se mu lísá po přátelsky. Člověk ještě úst neotevře, ba
neměl času, aby si uvědomil své podivení, a on je už u
čtvrtého a nachází se v týchž poměrech se čtvrtým, hrůza,
skutečné kouzlo!

A k tomu všichni jsou mu rádi, všichni ho milují všichni ho
vynášejí, všichni vyznávají celým sborem, že jeho laskavost
a satirický směr jeho ducha jsou nepoměrně lepší než
laskavost a satirický směr pravého pana Goljadkina a kárají
proto pravého a nevinného pana Goljadkina, odmítají
opravdového pana Goljadkina, ba už postrkují dobromyslným panem
Goljadkinem, už sypou šňupky na známého svou láskou k
bližnímu, na pravého pana Goljadkina...!

S tesklivostí, s hrůzou a vztekem vyběhl mnoho trpící pan
Goljadkin na ulici, a počal najímati drožku, aby letěl rovnou
cestou k jeho excellenci, a ne-li k němu, tedy aspoň k Andreji
Filippoviči; ale hrůza! Drožkáři nikterak nechtějí vézti
pana Goljadkina, že prý nemohou vézti dva úplně sobě
podobné, poněvadž prý hodný člověk se snaží žíti
poctivě a ne tak leda jak, a nikdy ho nebývá po dvou.

Celý studem zdrcený rozhlíží se vůkol úplně poctivý pan
Goljadkin a nabývá dokonalého přesvědčení sám, na své
vlastní oči, že drožkáři i Petruška, jenž se s nimi už
dorozuměl, všichni jsou právi; neboť nestoudný pan Goljadkin
mladší nacházel se opravdu také zde vedle, nedaleko od něho, a
řídě se podlým zvykem svých mravů, patrně se hotovil i v
tomto kritickém případě provésti cosi zhola neslušného,
nikterak neprojevujícího zvláštní ušlechtilosti povahy,
kteréž člověk nabývá obyčejně dobrým vychováním,
ušlechtilosti, kterouž se tolik vychloubal při každé vhodné
příležitosti odporný pan Goljadkin druhý.

Bez paměti od studu a zoufalosti, zničený a úplně spravedlivý
pan Goljadkin dal se do běhu, kam ho oči nesly, dal se do vůle
osudu, ať si ho přivede kamkoliv; ale při každém jeho kroku,
při každém nárazu jeho nohy o žulový chodník vyskakoval jako
by ze země ještě jeden, jemu úplně podobný, ale zkažeností
svého srdce ohavný pan Goljadkin. A všichni tito úplně
podobní, hned jak se objevili, běželi jeden za druhým a
dlouhým řetězem jako řada husí táhli se a klopýtali za panem
Goljadkinem starším, tak že nebylo možno utéci od těchto
úplně podobných, tak že se politování hodnému panu
Goljadkinu zarážel v prsou dech od hrůzy, tak že se narodila na
konec strašná spousta úplně sobě podobných, tak že konečně
celé hlavní město bylo zavodněno úplně sobě podobnými a
policejní strážník, vida takové porušení slušnosti, byl
nucen chytit všechny ty úplně podobné za límec a posaditi je
do boudy, která stála náhodou hned po straně...

Celý trnoucí a hrůzou tuhnoucí probouzel se náš hrdina a
stále ještě trna hrůzou pociťoval, že i ve skutečnosti jeho
život jedva bude veselejší... Bylo mu těžko, trapno...
Svírala ho taková tesklivost, jako by mu něco vyžíralo srdce z
prsou...

Konečně však se pan Goljadkin nemohl déle zdržeti. „Nesmí
to být!" vzkřikl, rozhodně se zdvihaje s postele a hned za
tímto výkřikem procitl úplně.

Rozednilo se patrně už dávno. Ve světnici bylo jaksi
neobyčejně světlo. Sluneční paprsky hustě pronikaly skrze
okna, mrazem zjinovatělá, a hojně se sypaly po světnici, což
nemálo překvapilo pana Goljadkina, neboť k němu do pokoje
nahlédlo slunce leda v poledne a jindy, na kolik se pan Goljadkin
pamatoval, nikdy nebývalo takových nepravidelností v běhu
nebeského světla. Sotva že v panu Goljadkinu vzniklo toto
podivení, hodiny za přehrádkou začaly hrčeti, což znamenalo,
že ihned budou bít.

„Uvidíme!" pomyslil si pan Goljadkin a s tesklivým
očekáváním napjal sluch. Ale k velikému a rozhodnému jeho
překvapení hodiny se napjaly a udeřily pouze jednou...

„Co je to za komedii!" vzkřikl náš hrdina a vyskočil z
postele. Tak jak byl, nevěře svým uším, vyběhl za
přehrádku. Hodiny ukazovaly opravdu jednu. Pan Goljadkin nahlédl
na Petruškovu postel; ale ve světnici Petrušku nebylo ani
cítit. Jeho postel byla patrně už dávno prázdna a ustlána;
také jeho boty tu nikde nebyly — neklamný důkaz, že Petruška
vskutku není doma.

Pan Goljadkin přiskočil ke dveřím: dvéře byly zamknuty.
„Ale kde je Petruška?" tázal se pošeptmu, celý strašně
rozechvělý a cítě dosti silné třesení ve všech údech...
Náhle prolétla mu hlavou jistá myšlénka... Pan Goljadkin
přiskočil ke svému stolu, přehlédl jej, prohledal kolem do
kola — skutečně: včerejší jeho psaní k Vachramějevu
zmizelo...

Petruška ve přístěnku nebyl, hodiny na stěně ukazovaly jednu
a ve včerejším listě Vachramějeva byly uvedeny jakési nové
punkty, na první pohled sice dosti nejasné, ale nyní už zcela
vysvětlené. Tedy i Petruška... není pochyby, že Petruška jest
podplacen! Ano, ano, tak a nejinak!

„Takhle tedy se zatahoval hlavní uzel!" vzkřikl pan Goljadkin a
udeřil se do čela, víc a více rozevíraje oči. „Tedy ve
hnízdě té lakomé Němky skrývá se nyní všechna hlavní
nečistá síla! A byla to tedy pouze strategická lest s její
strany, když mně ukazovala na Izmajlovský most — mou pozornost
odvracela, mátla mne (čarodějnice nehodná!) a takovým
způsobem prováděla své podkopy! Ano, to je jisté! Patří-li
se na věc s této stránky, je tomu skutečně tak! Tím se také
úplně vysvětluje, proč vystoupil na scénu onen dareba: jedno
se pojí k druhému. Měli ho dávno už pohotově a drželi si ho
v zásobě pro nutný okamžik. Tak vidíme, jaké je to nyní, jak
všechno vyšlo na jevo! Jak se všechno vysvětlilo! Ale nic
neškodí! Ještě čas není ztracen..."

Ale tu si s hrůzou pan Goljadkin vzpomněl, že už jde na druhou
hodinu odpoledne. „Což jestliže nyní už provedli své..." z
prsou vydral se mu vzdech... „Ale ne, mýlí se, ještě se jim
nepovedlo, podíváme se na ně..."

Ledajak se ustrojil, vzal papír, péro a naškrtal následující
poslání:

„Velectěný pane, Jakube Petroviči!

Buď vy, anebo já, pro nás oba dva není místa! A proto vám
oznamuju, že podivné, směšné a zároveň nemožné přání
vaše, zdáti se mým blížencem a vydávati se za něho,
neposlouží k ničemu jinému než k vašemu úplnému zostuzení
a k vaší porážce. Pročež vás prosím ve vlastním vašem
zájmu, abyste ustoupil stranou a nepřekážel v cestě lidem
opravdu šlechetným, naplněným dobrými úmysly. V opačném
případě jsem hotov rozhodnouti se pro nejkrajnější
prostředky. Odkládám péro a očekávám... Ostatně zůstávám
ochotný k službám i — k pistolím.

J. Goljadkin."

Když náš hrdina dokončil psaníčko, počal si energicky
tříti ruce. Potom oblekl plášť a vzal klobouk, otevřel si
druhým klíčem, jejž měl v zásobě, byt a vydal se do
kanceláře. Ke kanceláři přišel, ale vejíti se neodvážil.
Bylo skutečně už příliš pozdě; hodinky pana Goljadkina
ukazovaly půl třetí. Náhle jistá okolnost, na pohled zcela
nepatrná, rozptýlila některé jeho pochybnosti. Za rohem
úřadní budovy ukázala se z nenadání udýchaná a uřícená
postavička, která kradmo, jako myš, vklouzla na schůdky a potom
hned do síně. Byl to písař Ostafjev, člověk dobře známý
panu Goljadkinu, člověk z části nezbytný a za desetník na
všechno hotový. Znaje něžnou strunku Ostafjeva a domysliv se,
že nyní, když si odběhl z jisté velice nutné potřeby, bude
patrně ještě chtivější na desetníky, než jindy, rozhodl se,
že jich nebude litovat, a proto hned vyběhl na schůdky a odtud
do síně za Ostafjevem, zavolal ho, s tajemným pohledem ho vyzval
stranou do soukromého koutečka za ohromná litěná kamna. Když
si ho tam zavedl, počal se ho vyptávat.

„Nu, co příteličku, kterak tam nahoře... ty mi rozumíš?"

„Slyším, vaše blahorodí, přeju dobrého zdraví vašemu
blahorodí."

„Dobře, přítelíčku, dobře, já se ti odvděčím, milý
příteli. Nu, vida, kterak tedy, přítelíčku?"

„Co si ráčíte přát?" Tu si Ostafjev zadržel trochu rukou
ústa, jež se mu z nenadání otevřela.

„Rád bych, víš, přítelíčku, tento... Ne snad, abys si
myslil něco... Nu, kterak tedy, Andrej Filippovič je zde?"

„Zde."

„A úřadníci také jsou zde?"

„I úřadníci také, jak se sluší a patří."

„A jeho excellence také?"

„I jeho excellence také je zde." Tu písař jednou rukou si
přidržel opět se rozevírající ústa a jaksi zvědavě a
divně se podíval na pana Goljadkina. Aspoň našemu hrdinovi se
tak zdálo.

„A nic zvláštního se nepřihodilo, můj milý?"

„Ne, nic zvláštního."

„Na příklad o mně, přítelíčku, nepřihodilo se tam tak
nějak něco... co? Víš jen tak, mimochodem, rozumíš mi?

„Ne, zatím ještě nic nebylo slyšet." Tu si písař opět
přidržel ústa a opět jaksi divně pohlédl na pana Goljadkina.
Jde totiž o to, že náš hrdina se nyní snažil vniknouti ve
tvář Ostafjeva a vyčísti z ní, netají-li se mu něco. A
opravdu jako by se mu něco zatajovalo; Ostafjev stával se jaksi
hrubějším a sušším a nevšímal si už s takovým
účastenstvím, jako na počátku rozmluvy, zájmů pana
Goljadkina. „Je z části práv," pomyslil si pan Goljadkin;
„co je mu vlastně do mne? Možná, že už dostal s druhé
strany a proto právě si odskočil za svou velenutnou potřebou.
Nu, teď to zkusím já... Pan Goljadkin poznal, že nadešla doba
desetníků.

„Tu máš, přítelíčku ..."

„Srdečně děkuju vašemu blaborodí."

„Dám ještě více."

„Slyším, vaše blaborodí."

„Teď, ihned, ještě více dám, a až bude věc u konce,
ještě jednou tolik dám. Rozumíš?"

Písař mlčel, vytáhl se jako struna a nehybně pohlížel na
pana Goljadkina.

„Nu, mluv nyní: o mně nic nebylo slyšet?"

„Zdá se, že ještě, prozatím... tento... nic ještě
prozatím." Ostafjev odpovídal s přestávkami, zachovávaje
taktéž, jako pan Goljadkin, trochu tajemné vzezření, trhaje
brvami, patře k zemi, snaže se uhoditi na pravý tón, slovem,
snaže se ze vší síly vydělati si, co mu bylo slíbeno, neboť
to, co mu bylo dáno, pokládal už za své a dokonale získané.

„A není nic známo?"

„Prozatím ještě nic."

„Ale poslechni — tento — možná, že později bude známo?"

„Později, rozumí se, možná, že bude známo."

„Běda!" pomyslil si náš hrdina. „Poslechni, tu máš
ještě, můj milý."

„Od srdce děkuju vašemu blahorodí."

„Vachramějev byl včera zde?"

„Byl."

„A nebyl tu ještě někdo jiný? Rozpomeň se, brachu."

Písař se hrabal chvilku ve svých vzpomínkách a nevzpomínal si
na nic vhodného.

„Ne, nikdo jiný tu nebyl."

„Hm," — Následovala pomlčka.

„Poslouchej, brachu, tu máš ještě; pověz všechno, všechno
do podrobná."

„Poslouchám, pane!" Ostafjev stál nyní jako hedvábný, a toho
právě bylo třeba panu Goljadkinu.

„Vysvětli mně nyní, brachu, v jakém postavení je zde on?"

„Nic zvláštního, v dobrém," odpověděl písař, patře
otevřenýma očima na pana Goljadkina.

„Totiž, jak to ,v dobrém'?"

„Nu tak." Tu Ostafjev význačně trhl brvami. Ale ve
skutečnosti byl úplně zaražený a nevěděl, co má ještě
mluvit. „Běda," pomyslil si pan Goljadkin.

„A nemají tak něco zvláštního mezi sebou — on a
Vachramějev?"

„Všecko je tak, jako dříve."

„Rozpomeň se."

„Ano, povídá se, mají prý něco."

„Nu, co tedy?"

Ostafjev si přidržel rukou ústa.

„Nepřišlo sem pro mne psaní od tamtud?"

„Sluha Michějev šel dnes k Vachramějevu do bytu, tam k té
jejich Němce, já tedy půjdu a poptám se, je-li třeba."

„Buď tak dobrý, přítelíčku, optej se pro Boha!... Já
ostatně jen tak... Ne abys si něco myslil, brachu; já jen tak...
Ano, pozeptej se tedy, přítelíčku, a výzvěď,
nepřipravuje-li se tam něco proti mně. Zejména, co on dělá?
Toho je mně hlavně třeba; to tedy výzvěď, přítelíčku, a
já se ti potom dobře odměním, brachu..."

„Poslouchám, vaše blahorodí, a na vašem místě sedí dnes
Ivan Semenyč."

„Ivan Semenyč? Co? Ale! Je-li možná?"

„Andrej Filippovič mu nařídil, aby si tam sedl..."

„Je-li možná? A proč to? Vyzvěd to, brachu; pro Boha,
vyzvěď to, brachu; všechno to vyzvěď, a já se ti odsloužím,
přítelíčku; toho právě je mi třeba... Ale jen si nemysli
něco tento... brachu."

„Poslouchám, poslouchám, vaše blahorodí, hned sem přiběhnu.
A což vy neráčíte dnes zajíti do kanceláře?"

„Ne, můj milý; já jen tak, jen jsem se sem přišel podívat,
přítelíčku, a potom se ti odměním, můj milý."

„Poslouchám."

Písař bystře a horlivě vyběhl vzhůru po schodech a pan
Goljadkin zůstal sám.

„Běda," pomyslil si. „Ech špatně, špatně! Bídné jsou
nyní mé záležitosti! A co by to všechno znamenalo? Co asi
znamenaly na příklad některé narážky toho opilce a čí je to
dílo? Ale už vím, čí je to dílo. Bezpochyby už zvěděli a
posadili ho na mé místo... Ale jak pak posadili... Vždyť ho tam
posadil Andrej Filippovič, totiž Ivana Semenyče; ale proč ho
tam vlastně posadil, za jakým účelem ho tam posadil? Není
pochybnosti — zvěděli už... To způsobil Vachramějev;
vlastně ne Vachramějev, vždyť je hloupý jako osikové poleno,
Vachramějev totiž; ale oni všichni pracují za něho a toho
darebáka schválně proto sem přištvali. A Němka na mne
žalovala, jednooká! Měl jsem vždycky podezření, že celá ta
intrika není jenom tak leda bylo, že za tím ženským, babským
klepem jistě něco vězí; totéž jsem povídal i Kresťjanu
Ivánoviči, že se spikli, aby zničili člověka a chytli se
Karoliny Ivánovny. O ne, je vidět, že tu působí mistři! O
zde, panečku, pracuje mistrovská ruka a ne Vachramějev. Řečeno
už, že Vachramějev je hlupák, a tohle... však já vím už,
kdo tu za ně za všechny pracuje: to pracuje darebák, to pracuje
onen samozvanec! A toho právě se drží, čímž se vysvětlují
z části též jeho úspěchy ve vyšší společnosti. A opravdu,
bylo by záhodno nyní vědít, v jakém je postavení, v jakém
poměru je tam k nim?... Ale proč jen tam vzali Ivana Semenyče!
Na kého čerta potřebovali Ivana Semenyče? Jako by nebyli mohli
najít někoho jiného! Ostatně, ať by si posadili kohokoliv,
bylo by pořád totéž; ale co vím s určitostí, to je to, že
mně Ivan Semenovič byl už dávno podezřelý, už dávno jsem ho
pozoroval; takový dědouch protivný, škaredý; půjčuje prý
peníze na úroky a bere židovská procenta. Ale to všechno
zavařil medvěd. Medvěd se vpletl do celé té záležitosti.
Vzniklo všechno následujícím způsobem: Začalo se u
Izmajlovského mostu; tam to začalo..."

Tu se pan Goljadkin zaškaredil, jako by byl kousl do citronu,
rozpomenuv se bez pochyby na něco velice nepříjemného.

„Nu, neškodí ostatně," pomyslil si dále. „Ale vždyť já
jen pořád mudruju, a Ostafjev nejde. Bezpochyby sedl ku psaní a
nebo ho tam někdo zadržel. Z části je to dobře, že takhle
intrikuju a také ze své strany provádím podkopy. Ostafjevu
třeba dát jen desetník a už je... tento... celý na mé
straně. Ale o to vlastně běží, je-li opravdu na mé straně?
Možná že i oni ze strany jemu tento... a že ze své strany v
dorozumění s ním provádějí intriku. Vždyť vyhlíží
opravdu jako loupežník, dareba, jako hotový loupežník!
Zatajuje, darebák. ,Nic prý,' povídá, ,a od srdce prý vám,
vaše blahorodí, děkuju,' říká. Takový loupežník!"

Ozval se hluk. Pan Goljadkin se přikrčil a skočil za kamna.
Kdosi sešel se schodů a vyšel na ulici. Kdo by to asi odcházel
nyní?" pomyslil si náš hrdina. Za minutku opět se ozvaly
něčí kroky. Tu se pan Goljadkin nezdržel a vystrčil ze svého
úkrytu malinký koneček nosu — vystrčil jej a v okamžiku zase
ucouvl nazpět, jako by ho byl špendlíkem někdo píchl do nosu.

Tentokrát procházel mimo... nu, vždyť víme, kdo: darebák,
intrikán a nemrava — kráčel jak obyčejně svým podlým,
drobným krůčkem, cupaje a pohazuje nožkami tak, jako by se
chystal někoho kopnout,

„Podlec!" prohodil pro sebe náš hrdina. Ostatně pan Goljadkin
nemohl nespozorovat, že podlec měl pod paží ohromný zelený
portefeuille, náležející jeho excellenci. „Tedy opět na
zvláštní rozkaz!" pomyslil si pan Goljadkin, začervenal se a ze
vzteku se přikrčil ještě více než před tím.

Sotva se pan Goljadkin mladší mihnul mimo pana Goljadkina
staršího, aniž ho spozoroval, ozvaly se po třetí něčí kroky
a tentokrát se pan Goljadkin domyslil, že to byly kroky
písařské. Skutečně jakási hladce přičísnutá písařská
postavička nahlédla k němu za kamna. Nebyla to však postavička
Ostafjeva, nýbrž jiného písaře, příjmením Pisarenko. To
překvapilo pana Goljadkina. „Proč zasvěcuje do tajnosti jiné
osoby?" pomyslil si náš hrdina. Barbaři! „Nic jim není
svatého!"

„Nu, co, příteli?" promluvil, obraceje se k Pisarenkovi. „Od
koho přicházíš, příteli?"

„Tuhle ve vaší záležitosti. Nejsou doposud od nikud žádné
zprávy. Přijdou-li nějaké, oznámíme vám."

„A Ostafjev?"

„Jemu, vaše blahorodí, není nikterak možno. Jeho excellence
už dvakráte procházel po kanceláři; já sám také nemám
nyní kdy."

„Děkuju, můj milý, děkuju ti... Jenom mně řekni..."

„Opravdu, nemám kdy... Každou minutku se ptají na někoho z
nás... Ale račte tu ještě chvilku postát, a sběhne-li se
něco ve vaší záležitosti, my vám to oznámíme."

„Ne, příteli, jenom mně řekni..."

„Ale račte... nemám nyní kdy," namítal Pisarenko, chtěje se
utrhnouti panu Goljadkinu, který ho chopil za nohu. „Skutečně
nemohu; jen tu račte postát, a my vám dáme zprávu."

„Hned, hned, příteli! Hned, milý příteli. Jen tuhle to:
vidíš, tohle psaní, příteli; já se ti potom odměním, můj
milý."

„Poslouchám."

„Postarej se odevzdat je panu Goljadkinu."

„Goljadkinu?"

„Ano, můj milý, panu Goljadkinu."

„Dobře; jak budu hotov s prací, donesu mu je. A vy tu zatím
stůjte. Zde vás nikdo neuvidí..."

„Ach ne, můj milý, nemysli si... nestojím tu proto, aby mne
nikdo neuviděl. A nyní, příteli, tady už nezůstanu; budu
čekat v uličce. Jest tam kavárna a tam budu čekat. Jestliže se
co přihodí, dej mně zprávu, rozumíš?"

„Dobře, jen mne pusťte, já už rozumím."

„A já se ti odměním, můj milý," volal pan Goljadkin za
Pisarenkem, jenž se konečně vytrhl z jeho rukou. „Dareba, zdá
se, že se stal hrubějším," pomyslil si pan Goljadkin,
vycházeje po tichounku ze svého úkrytu za kamny. „Je tu
ještě nějaký háček. To je jasné... Napřed bylo to a ono...
Ostatně měl skutečně na spěch; možná, že tam mají mnoho
práce. A jeho excellence dvakráte chodil po kanceláři... Z
jaké asi příčiny?... Och, no, nic neškodí! Ostatně možná,
že se všecko dobře zdaří; uvidíme..."

Tu pan Goljadkin právě otvíral dvéře a chtěl už vyjíti na
ulici, když právě v tom okamžiku zarachotil před schůdky
kočár jeho excellence. Dříve než se pan Goljadkin vzpamatoval,
otevřely se dvířka kočáru a sedící v něm pán vyskočil na
schody. Pán ten nebyl nikdo jiný, než tentýž pan Goljadkin
mladší, jenž před deseti minutami odběhl z úřadu. Pan
Goljadkin starší si vzpomněl, že do bytu jeho excellence bylo z
úřadu dva kroky. „Tedy za zvláštním poručením," pomyslil
si náš hrdina.

Mezi tím pan Goljadkin mladší, sebrav z kočáru tlustý zelený
portefeuille a ještě jakési listiny a poručiv něco kočímu,
otevřel dvéře, skoro jimi vrazil do pana Goljadkina staršího,
a schválně si ho nevšímaje, čímž patrně jednal jemu na
vzdor, pustil se během vzhůru po schodech do úřadu.

„Špatně!" pomyslil si pan Goljadkin. „Naše záležitost
vzrůstá. Ach, pane Bože můj!"

Asi půl minutky náš hrdina prostál ještě nehybně; konečně
se však rozhodl. Dlouho se nerozmýšleje, ačkoli cítil silný
tlukot srdce a chvění ve všech údech, pustil se kvapem za svým
přítelíčkem vzhůru po schodech. „Eh, buď anebo! co se
může stát? Stojím stranou v celé té věci," myslil si,
snímaje klobouk, plášť a kaloše v předsíni.

Když pan Goljadkin vstoupil do své kanceláře, byl už skoro
úplný soumrak. Ani Andrej Filippovič, ani Anton Antonovič
nebyli v kanceláři. Oba se nacházeli v kabinetě ředitelově se
zprávami; ředitel pak, jak se proslýchalo, sám také spěchal k
jeho excellenci. Vzhledem k takovým okolnostem a pak i proto, že
nastal soumrak a tím se končilo úřadování, někteří z
úřadníků, zejména mládež, v tu chvíli, když vstoupil náš
hrdina, zabývali se jistým lelkováním, scházeli se do
hloučků, rozmlouvali, posuzovali, smáli se, ba někteří z
nejmladších úřadníčků, kteří neměli vlastně ještě
nijaké úřadní hodnosti, po tichounku za všeobecného hluku
zahráli si v koutku u okna v orlíčka.

Pan Goljadkin, znaje pravidla slušnosti a cítě v tuto chvíli
jakousi zvláštní potřebu, získati něčeho ve svůj prospěch,
ihned přistoupil k některým osobám, s nimiž byl v
důvěrnějším styku, aby jim popřál dobrého dne a t. d. Ale
soudruhové odpovídali jaksi podivně na pozdravy pana Goljadkina.
Nepříjemně byl překvapen jakousi všeobecnou chladností,
suchostí, ba možno říci, jakousi přísností těchto
soudruhů. Ruky mu nepodal nikdo. Někteří jen prohodili
„zdrastvujte" a odešli pryč; jiní jen kývli hlavou, někdo
pak se prostě obrátil a dělal, jako by nebyl nic spozoroval;
konečně pak někteří — a to nejvíce mrzelo pana Goljadkina
— někteří z nejmladších a nejníže postavených, chlapci,
kteří, jak se spravedlivě o nich vyjádřil pan Goljadkin,
umějí pouze v orlíčka hráti a při příležitosti s holkami
se pobavit, ponenáhlu obstoupili pana Goljadkina, skupili se kolem
něho a skoro mu uzavřeli východ. Všichni pohlíželi na něho s
jakousi urážlivou zvědavostí.

To bylo špatné znamení. Pan Goljadkin to cítil a moudře si
předsevzal, že také si nebude ničeho všímat. Náhle jistá
zcela neočekávaná okolnost nadobro rozrušila a zničila pana
Goljadkina.

Ve hloučku mladých úřadníčků, kteří ho obklopovali,
náhle, jako naschvál, v okamžik pro pana Goljadkina
nejtesklivější, objevil se pan Goljadkin mladší, veselý jak
obyčejně, s úsměvem jako vždy, pohyblivý jak obyčejně,
slovem: čtverák, neposeda, lichotník, smíšek, lehký na jazyk
a na nohu, jako vždycky, jako i dříve, jako na příklad i
včera v jistý, pro pana Goljadkina nad míru nepříjemný
okamžik.

Ušklíbnuv se, vrtě sebou, přestupuje nožkama a s úsměvem,
jenž jako by říkal „dobrý večer všem", vetřel se do
hloučku úřadníků, jednomu stiskl ruku, druhému zaklepal na
rameno, třetího objal lehounce, čtvrtému vysvětlil, za jakou
záležitostí byl poslán jeho excellenci, kam jel, co dělal, co
s sebou přinesl; pátého, patrně svého nejlepšího přítele,
políbil zrovna v ústa, slovem všechno se dálo zrovna tak, jako
ve snách pana Goljadkina staršího. Když se naskákal do syta,
když si odbyl u každého, co mu bylo třeba, když si je upravil
všechny ve svůj prospěch, ať už toho bylo třeba nebo ne,
když se s nimi se všemi nalízal do vůle, pan Goljadkin mladší
náhle a bezpochyby jen nedopatřením, nepovšimnuv si doposud
svého staršího přítele, podal ruku i panu Goljadkinu
staršímu.

Náš hrdina bezpochyby také jen z nedopatření, ačkoli jinak
docela dobře spozoroval nešlechetného pana Goljadkina
mladšího, ihned dychtivě uchopil tak neočekávaně mu
nabídnutou ruku a stiskl ji co nejpevněji a nejpřátelštěji,
stiskl ji s jakýmsi podivným, zcela neočekávaným vnitřním
pohnutím, s jakýmsi slzavým citem. Těžko říci, byl-li náš
hrdina oklamán prvým pohybem svého neslušného nepřítele,
anebo byl jen uveden do rozpaků, anebo dokonce pocítil a seznal v
hloubi své duše celou míru své bezbrannosti. Jisto jest, že
pan Goljadkin starší ve zdravém stavu, z dobré vůle a před
svědky slavnostně stiskl ruku toho, koho nazýval svým
smrtelným nepřítelem.

Jaký však byl údiv, úžas a vztek, jaké strnutí a jaká hanba
schvátily pana Goljadkina staršího, když odpůrce a smrtelný
nepřítel jeho, nešlechetný pan Goljadkin mladší, spozorovav
nedopatření pronásledovaného, nevinného a věrolomně jím
oklamaného člověka, beze všeho studu, bez citu, bez soustrasti
a svědomí náhle s nesnesitelnou drzostí a hrubostí vytrhl svou
ruku z ruky pana Goljadkina staršího; a nejen to: otřel svou
ruku, jako by si ji byl tím ušpinil o něco velmi nepěkného; ba
ještě více: plivnul stranou, provázeje to vše nanejvýš
urážlivými posunky; a dále: vytáhl šátek a nejhrubějším
způsobem si utřel všechny prsty, které se na okamžik octly v
ruce pana Goljadkina staršího.

Jednaje takovým způsobem, pan Goljadkin mladší dle svého
podlého zvyku schválně se ohlížel kolem, dělal tak, aby
všichni viděli jeho jednání, díval se všem do očí a patrně
se snažil, aby vnukl všem cosi co nejnepříznivějšího o panu
Goljadkinu.

Zdálo se, že jednání odporného pana Goljadkina mladšího
vzbudilo všeobecné rozhořčení v zástupu úřadníků; ba i
lehkomyslná mládež projevila svou nespokojenost. Ozval se vůkol
repot a hovor. Toto všeobecné hnutí nemohlo ujíti uším pana
Goljadkina staršího. Ale náhle včasný žertík, jenž nakypěl
v ústech pana Goljadkina mladšího, rozbil a zničil poslední
naděje našeho hrdiny a sklonil vážky opět na stranu
smrtelného a neužitečného jeho nepřítele.

„To je náš ruský Fóblas,[4] pánové; dovolte, abych vám
představil mladého Fóblasa," zapištěl pan Goljadkin mladší,
přebíhaje a proplétaje se s vrozenou sobě drzostí mezi
úřadníky a ukazuje jim na strnulého a zároveň pravého pana
Goljadkina. „Pocelujeme se, dušinko!" pokračoval s
nesnesitelnou familiárností, blíže se k zrádně uraženému
člověku.

Žert neužitečného pana Goljadkina mladšího, zdá se, došel
ohlasu, kde bylo třeba, tím více, že se v něm zavírala
úskočná narážka na jistou okolnost, patrně už rozhlášenou
a všem známou. Náš hrdina těžce pocítil ruku svých
nepřátel na svých ramenou. Ostatně už se rozhodl. S
planoucíma očima, s bledým obličejem, se strnulým úsměvem
vybral se jakž takž ze zástupu a nerovnými, urychlenými kroky
zaměřil přímo ke kabinetu jeho excellence.

V předposlední komnatě setkal se s ním právě od jeho
excellence přicházející Andrej Filippovič, a ačkoli v této
komnatě bylo dosti všelijakých jiných, pro pana Goljadkina v
tuto minutu úplně vedlejších osobností, nicméně náš hrdina
nehodlal obrátiti pozornost na tuto okolnost. Přímo, rozhodně,
směle, tak že se skoro sám sobě divil a pochválil se v duchu
za takovou smělost, učinil bez prodlení útok na Andreje
Filippoviče, který byl pořádně překvapen tímto nenadálým
napadením.

„A!... Co pak... Co si přejete?" ptal se přednosta kanceláře,
neposlouchaje pana Goljadkina, jenž se v řeči náhle zajiknul.

„Andreji Filippoviči, já bych... mohu, Andreji Filippoviči,
nyní, hned nyní promluviti s jeho excellenci mezi čtyrma
očima?" promluvil výmluvně a zřetelně náš hrdina, upřev co
nejrozhodněji pohled na Andreje Filippoviče,

„Co? Rozumí se, že ne." Andrej Filippovič změřil svým
pohledem pana Goljadkina od hlavy do paty.

„Pravím to, Andreji Filippoviči, proto, že se divím, jak tu
nikdo neusvědčí samozvance a podlce."

„Co—o?"

„Podlce, Andreji Filippoviči."

„O kom se ráčíte vyjadřovati takovým způsobem?"

„O známé osobě, Andreji Filippoviči. Narážím, Andreji
Filippoviči, na známou osobu; jsem v právu... Mám za to,
Andreji Filippoviči, že představení by měli podporovat
podobné pohnutky," dodal pan Goljadkin, pozbývaje patrně už
rozvahy. „Andreji Filippoviči, vy věrojatně sám vidíte,
Andreji Filippoviči, že je to pohnutka šlechetná a projevuje
můj nejšlechetnější úmysl — že totiž přijímám svého
představeného za otce, že přijímám, Andreji Filippoviči,
svého dobročinného náčelníka za otce a slepě mu svěřuju
svůj osud. Tak anebo tak... tak já na to hledím..." Tu se hlas
pana Goljadkina zachvěl, obličej mu zrudl a dvě slzy zavěsily
se mu na řasy.

Andrej Filippovič byl slovy pana Goljadkina tak překvapen, že
jaksi nevolky ustoupil o dva kroky nazpět. Potom se nepokojně
rozhlédl vůkol sebe... Těžko říci, čím by to bylo
skončilo... Ale náhle se otevřely dvéře z kabinetu jeho
excellence a jimi vyšel on sám v průvodu některých
úřadníků. Za ním následovali všichni, kdo byli v komnatě.
Jeho excellence kývl na Andreje Filippoviče a kráčeje po jeho
boku, zavedl hovor o jakýchsi úřadních věcech.

Když se všichni hnuli a odcházeli z komnaty, vzpamatoval se i
pan Goljadkin. Zkrotnuv, uchýlil se pod křídlo Antona
Antonoviče Sětočkina, který se belhal poslední v tomto
průvodu, a sice, jak se zdálo panu Goljadkinu, s tváří velice
přísnou a starostlivou. „I tu jsem se podřekl, i tu jsem si
způsobil ostudu," pomyslil si. „Nu nic neškodí. Doufám, že
aspoň vy, Antone Antonoviči, mne ochotně vyslechnete a
uvážíte mé okolnosti," pravil mu tichým hlasem, trochu ještě
se chvějícím od rozčilení. „Všemi zavržen, obracím se k
vám. Dosud nechápu, co znamenala slova Andreje Filippoviče,
Antone Antonoviči. Vysvětlete mně je, můžete-li."

„Svým časem všechno se vysvětlí," přísně a zdlouha
odpověděl Anton Antonovič s takovým — jak se zdálo panu
Goljadkinu — výrazem, který jasně dával na jevo, že Anton
Antonovič vůbec si nepřeje pokračovati v rozmluvě. „Zvíte
za krátko všechno. Ještě dnes dostanete o všem úřadní
zprávu."

„Jakou úřadní zprávu, Antone Antonoviči? Proč právě
úřadní?" bojácně se optal náš hrdina.

„Marné vysvětlování, Jakube Petroviči; bude, jak
představenstvo rozhodne."

„Proč představenstvo, Antone Antonoviči," pokračoval pan
Goljadkin, klesnuv ještě více na duchu. „Proč právě
představenstvo? Nevidím příčiny, proč by bylo třeba
znepokojovat představenstvo, Antone Antonoviči... Možná, že
chcete říci něco ohledně včerejší události, Antone
Antonoviči?"

„Ach ne, ne včerejší událost; u vás pokulhává něco
jiného."

„Co pokulhává, Antone Antonoviči? Já myslím, Antone
Antonoviči, že u mne nepokulhává nic."

„A s kým jste se chystal chytračit?" krutě osadil Anton
Antonovič úplně zkoprnělého pana Goljadkina, jenž se zachvěl
a zbledl jako šátek.

„Ovšem, Antone Antonoviči," odpověděl jedva slyšným hlasem,
„když se dá víra hlasu klevety a bude se naslouchat našim
nepřátelům, kdežto druhé straně se nedá možnost, aby se
ospravedlnila, tu ovšem... ovšem, Antone Antonoviči... tu je
možno, že člověk utrpí, Antone Antonoviči, že utrpí
nevinně a za nic."

„Ano, ano; a neslušné jednání vaše na úkor dobré pověsti
šlechetné dívky v oné dobročinné, ctihodné a známé
rodině, která vám prokazovala dobrodiní?"

„Jaké jednání, Antone Antonoviči?"

„Ano, ano. A co se týče druhé dívky, arci chudobné, ale za
to ctihodného cizího původu: také znáte své chvalitebné
jednání proti ní?"

„Dovolte, Antone Antonoviči... račte mne, Antone Antonoviči,
vyslechnout..."

„A vaše věrolomné jednání a kleveta na druhou osobu, kterou
jste obvinil z toho, v čem sám máte hřích. Co? Jak to se
nazývá?"

„Já jsem ho, Antone Antonoviči, nevyháněl," odpověděl,
celý se třesa, náš hrdina, „a Petruškovi, svému sluhovi,
také jsem nic takového neporoučel... On jedl můj chléb, Antone
Antonoviči, užíval mého pohostinství," dodal výrazně a s
hlubokým citem náš hrdina, tak že se mu brada zatřásla a slzy
div mu opět nevyhrkly z očí.

„To vy, Jakube Petroviči, jen tak povídáte, že jedl váš
chléb," odvětil s úšklebkem Anton Antonovič a v jeho hlase
zazvučela potměšilost, která pana Goljadkina bodla do srdce.

„Dovolte mně ještě, Antone Antonoviči, poníženou otázku:
ví o celé této záležitosti také jeho excellence?"

„Kterak pak ne! Ostatně pusťte mne nyní. Nemám nyní kdy
času s vámi tratit... Ještě dnes se dovíte všechno, co
potřebujete vědět."

„Dovolte, pro Boha, ještě na okamžik, Antone Antonoviči..."

„Potom mi to povíte..."

„Ne, Antone Antonoviči; já, vidíte... jen poslechněte, Antone
Antonoviči... Nejsem svobodomyslník, Antone Antonoviči;
vystříhám se svobodomyslnictví; jsem ze své strany úplně
ochoten a také jsem pronášel takovou ideu..."

„Dobře, dobře. Už jsem slyšel..."

„Ne, to jste neslyšel, Antone Antonoviči. To je něco jiného,
Antone Antonoviči, něco pěkného, opravdu pěkného a příjemno
poslechnout... Pronášel jsem, jak jsem dříve pravil, takovou
ideu, Antone Antonoviči, že prozřetelnost Boží stvořila dva
úplně podobné lidi, a šlechetné představenstvo, vidouc
prozřetelnost Boží, dalo útulek dvěma blížencům. To je
pěkné, Antone Antonoviči. Vidíte, že jest to velice pěkné,
Antone Antonoviči, a že jsem dalek svobodomyslnictví.
Přijímám dobrodějné představenstvo za otce. Tak a tak,
dobrodějné představenstvo, a vy — tento... že mladému
člověku prý třeba sloužit... Podporujte mne, Antone
Antonoviči, zastaňte se mne, Antone Antonoviči... Vždyť já
nic... Antone Antonoviči, pro Boha, ještě slovíčko... Antone
Antonoviči..."

Avšak Anton Antonovič byl už daleko od pana Goljadkina... Náš
hrdina pak nevěděl, kde stál, co slyšel, co dělal, co se s
ním dálo a co s ním ještě udělají — tak ho zmátlo a
ohromilo vše, co uslyšel a co se s ním stalo.

Prosebným pohledem vyhledával v zástupu úřadníků Antona
Antonoviče, aby se ještě lépe ospravedlnil v jeho očích a
pověděl mu ještě něco nanejvýš šlechetného, dobrého a
příjemného sám o sobě... Znenáhla však nové světlo
počínalo prosakovati skrze ztrnulost pana Goljadkina, nové,
hrozné světlo, které mu osvítilo náhle, jedním rázem celou
perspektivu úplně dosud neznámých okolností, o nichž neměl
ani tušení.

V tu chvíli kdosi šťuchnul do boku úplně zmateného hrdinu
našeho. Ohlédl se. Před ním stál Pisarenko.

„Psaní, vaše blahorodí."

„Ah!... Už jsi je odevzdal, můj milý?"

„Ne; toto psaní přinesli sem hned ráno v deset hodin. Sluha
Sergěj Michějič je přinesl od gubernského sekretáře
Vachramějeva."

„Dobře, přítelíčku, dobře; já se ti odměním, můj milý."

To promluviv, pan Goljadkin schoval psaní do náprsní kapsy
svého úřadního fraku a zapal jej pak na všechny knoflíky; pak
se rozhlédl vůkol a k svému překvapení spozoroval, že se
nachází už v síni před kanceláří u hloučku úřadníků,
kteří se shromáždili u východu, neboť úřadní hodina
vypršela. Pan Goljadkin nejen si nepovšimnul doposud této
okolnosti, nýbrž ani nepozoroval a nepamatoval si, jakým
způsobem se octnul náhle v plášti a v kaloších s kloboukem v
ruce.

Všichni úřadníci stáli nehybně v uctivém očekávání. To
proto, že jeho excellence se zastavil dole na schodech, čekaje na
svůj povoz, jenž se z nějaké příčiny opozdil, a vedl zatím
velice zajímavý rozhovor s dvěma rady a s Andrejem
Filippovičem. Trochu opodál od obou radů a Andreje Filippoviče
stál Anton Antonovič Sětočkin a ještě některý z ostatních
úřadníků, kteří se velice usmívali, vidouce, že jeho
excellence ráčí žertovat a smáti se.

Úřadníci, kteří se shromáždili nahoře na schodech, také se
usmívali a čekali, až se jeho excellence opět zasměje.
Neusmíval se pouze jediný Fedosějič, břichatý vrátný,
stojící u kliky u dveří vzpřímen jako struna a s
netrpělivostí očekávající porci své každodenní radosti,
která záležela v tom, aby jedním vzmachem ruky dokořán
otevřel jednu polovinu dveří a potom sehnuv se do oblouku,
propustil mimo sebe jeho excellenci.

Ale ze všech na pohled nejvíce se radoval a nejvíce potěšení
pociťoval nedůstojný a nešlechetný nepřítel pana Goljadkina.
On v tuto chvíli skoro úplně zapomněl na všechny úřadniky,
přestal mezi nimi pocupávat a proplétati se, jak míval ve
zvyku, ano, neužil ani vhodné příležitosti, aby se v tu
chvíli někomu zalichotil. Celý se převrátil v sluch a zrak,
jaksi podivně se přikrčil, patrně aby lépe slyšel,
nespouštěje očí s jeho excellence a jen zřídka jakási jedva
patrná křeč potrhovala jeho rukama, nohama, jeho hlavou a
vyzrazovala všechna vnitřní, tajená hnutí jeho duše.

„Vida, jak to jím šije!" pomyslil si náš hrdina.
„Vyhlíží jako favorit, dareba! Přál bych si věděti, čím
si získává přízně ve společnosti vysokého tónu? Ani ducha,
ani povahy, ani vzdělání, ani citu; — štěstí má, dareba!
Pane Bože! Jak rychle — když se tak uváží — člověk
může udělati kariéru a zalíbiti se všem lidem! A ten člověk
— přísahati bych chtěl na to — půjde dále, dojde daleko,
dareba, dosáhne svého cíle. Má štěstí, darebák! Ještě
bych si přál věděti, co jim asi všem našeptává? Jaká
tajemství pěstuje se všemi těmi lidmi a o jakých tajnostech
rozmlouvají? Pane Bože! Kdybych tak tento... také s ním
trochu... kdybych se ho tak pozeptal... na př. tak a tak,
příteli; já už ze své strany nic nepodniknu, říci mu, že
jsem vinen, mladý člověk za našich časů že musí řádně
sloužit; ony temné okolnosti že mne nermoutí... tak asi!
Protestovat ať si už jakýmkoli způsobem také že nebudu,
nýbrž s trpělivostí a pokorou všechno budu snášeti — tak
asi! Pokusiti se o to? — Ale vždyť jeho, darebu, člověk
ničím nedojme, nijaké slovo ho nepronikne; člověk mu nevlije
kusa rozumu do tvrdé palice... A přece se pokusím. Může se
státi, že se naskytne příhodná chvíle; možno se pokusit..."

V takových starostech, s tesklivostí a s pochybnostmi, chápaje,
že tak to zůstati nemůže, že se blíží rozhodný okamžik,
že je třeba promluviti si s někým, náš hrdina počal se
pomalounku blížiti k tomu místu, kde stál jeho nedůstojný a
záhadný přítel; ale v tu minutu zarachotil u dveří na ulici
dávno očekávaný kočár jeho excellence. Fedosějič trhnul
dveřmi a ohnuv se do oblouku propustil mimo sebe jeho excellenci.
Všichni, kdo tu čekali, vyhrnuli se rázem k východu a
odstrčili na okamžik pana Goljadkina staršího od pana
Goljadkina mladšího.

„Neujdeš mi," pomyslil si náš hrdina, tlače se zástupem a
nespouštěje očí s toho, koho mu bylo třeba. Konečně se
zástup rozptýlil. Náš hrdina pocítil, že je svoboden, a jal
se pronásledovati svého odpůrce.

Hlava XI.

V prsou pana Goljadkina krátil se dech; jako na křídlech letěl
za svým rychle se vzdalujícím protivníkem. Cítil v sobě
nadbytek strašné energie. Ostatně vzdor nadbytku strašné
energie pan Goljadkin mohl směle doufati, že v tuto chvíli i
prostý komár, kdyby mohl v takové roční době žíti v
Petrohradě, docela snadno by ho přerazil svým křídlem. Cítil
také to, že ochabnul a oslábl úplně, že ho nese pouze jakási
zvláštní, postranní síla, že nejde sám, že naopak nohy pod
ním klesají a nechtějí mu sloužit. Ale i to všechno mohlo by
se změniti v dobrou stránku.

„V dobrou nebo nedobrou," pomyslil si pan Goljadkin, pozbývaje
skoro už dechu od rychlého běhu, „ale že má věc jest už
ztracena, o tom nemůže býti nyní nejmenší pochybnosti. Jsem
úplně zničen, to je známo, jisto, rozhodnuto a podepsáno."

Ale přes to náš hrdina jako by byl z mrtvých vstal, jako by byl
boj přestál a bitvu vyhrál, když se mu konečně podařilo
chytiti za plášť svého nepřítele, jenž právě zdvihal nohu,
chtěje vstoupiti na drožku, s jejímž kočím se byl už
dohodnul o jízdu.

„Ctěný pane, ctěný pane!" zvolal konečně zastihnutému
nešlechetnému panu Goljadkinu mladšímu. „Ctěný pane,
doufám, že vy..."

„Ne, raději nedoufejte v pranic," vyhýbavě odvětil necitelný
protivník pana Goljadkina, stoje jednou nohou na stupátku drožky
a snaže se ze všech sil dostati se do povozu i druhou nohou,
kterouž marně mával ve vzduchu, namáhaje se, aby zachoval
rovnováhu, a zároveň se snaže vyprostiti svůj plášť z rukou
pana Goljadkina staršího, jenž se ho držel všemi silami,
které mu dala příroda.

„Jakube Petroviči, pouze deset minut..."

„Odpusťte, nemám kdy."

„Posuďte sám, Jakube Petroviči... prosím vás, Jakube
Petroviči... pro Boha, Jakube Petroviči... tak a tak —
promluvíme si... bez ostychu... Jen na okamžik, Jakube
Petroviči!"

„Přítelíčku, nemám kdy," odpověděl mu neuctivě po
domácku s dělaným výrazem duševní dobroty lživě šlechetný
nepřítel pana Goljadkina. „V jinou dobu, věřte, od duše a od
srdce rád; ale nyní opravdu nemohu."

„Podlec!" pomyslil si náš hrdina. — „Jakube Petroviči!"
zvolal pak tesklivě; „nikdy jsem vám nebyl nepřítelem. Jen
zlí lidé mne nespravedlivě vylíčili... Jsem hotov ze své
strany... Jakube Petroviči, je-li vám vhod, zajdeme spolu ihned
tamhle. A tam vám od srdce, jak jste právě dobře podotknul,
jazykem přímým a šlechetným... tuhle v té kavárně... tam se
všechno samo sebou vysvětlí. Chcete, Jakube Petroviči? Zcela
jistě se všechno vysvětlí."

„Do kavárny? Dobře. Nemám nic proti tomu, pojďme do kavárny.
Ale s podmínkou, přítelíčku, s jednou podmínkou: že se tam
všechno samo sebou vysvětlí. Budiž tedy, dušinko," pravil pan
Goljadkin mladší, slézaje s drožky a nestoudně zaplácav
našemu hrdinovi na rameno; „příteli můj, pro tebe, Jakube
Petroviči, jsem hotov i postranní uličkou jíti, jak jste
správně vy, Jakube Petroviči, ráčil podotknouti před
nějakým časem. Čtverák! Opravdu, čeho se mu zachce, to dělá
s člověkem!" pokračoval lživý přítel pana Goljadkina, vrtě
se a toče s lehkým úsměvem okolo něho.

Od hlavních ulic vzdálená kavárna, do které vešli oba páni
Goljadkinové, byla v tu chvíli úplně prázdna. Dosti tlustá
Němka objevila se u kredence, sotva se ozval hlas zvonku. Pan
Goljadkin a nedůstojný přítel jeho vešli do druhého pokoje,
kde trochu opuchlý, do hola ostřihaný chlapec páral se u kamen
s náručím štípanek, snaže se rozdělati v nich vyhaslý
oheň. Na žádost pana Goljadkina mladšího přinesli čokoládu.

„Hm, chutná osůbka," prohodil pan Goljadkin mladší, mrknuv
čtverácky na pana Goljadkina staršího.

Náš hrdina se zarděl a mlčel.

„Ach ano, zapomněl jsem, odpusťte. Znám váš vkus. My jsme,
panečku, mlsní na tenoučké Němky; my, pravdivá duše moje,
Jakube Petroviči, jsme oba mlsní na tenoučké sice, ale přece
ještě příjemné Němky; byt si u nich najímáme, jejich
mravnost svádíme, za pivní a mlékovou polévku své srdce jim
zasvěcujeme a různé úpisy dáváme — není-liž pravda, ty
Foblase jeden, ty podvodníku ženský !"

To všechno promluvil pan Goljadkin mladší, čině takovým
způsobem zhola zbytečnou, ačkoli darebácky chytráckou
narážku na známou osobu ženského rodu; při tom se vrtěl
okolo pana Goljadkina, usmíval se jako by z laskavosti, projevuje
tím svou lživou příchylnost k němu a radost z nynějšího
setkání. Spozorovav však, že pan Goljadkin starší není
dokonce tak hloupý a tak prostý vzdělání a způsobů dobrého
tónu, aby mu hned uvěřil, nešlechetný člověk odhodlal se
změniti svou taktiku a vésti dále svou věc způsobem
otevřeným. Promluviv tedy svá hnusná slova, nepravý pan
Goljadkin zakončil tím, že nestoudným způsobem, jenž musil
duši pobouřiti, potřepal zcela po domácku váženého pana
Goljadkina na rameni a nemaje ani toho dosti, chtěl si s ním
zahráti způsobem zhola nepřístojným ve společnosti dobrého
tónu, totiž chtěl opětovati svou bývalou hnusnost, to jest
štípnouti do tváře rozhorleného pana Goljadkina staršího
přes to, že se mu bránil s lehounkými výkřiky.

Vzhledem k takové rozpustilosti náš hrdina se rozhorlil a
umlkl... rozumí se, jen na chvíli.

„To jsou řeči mých nepřátel," odpověděl konečně
chvějícím se hlasem, moudře zdržuje své rozhorlení. Při tom
se náš hrdina nepokojně ohlédl ke dveřím. Učinil to proto,
že pan Goljadkin mladší byl patrně v nejlepší duševní
náladě a byl hotov pustiti se do různých žertíků,
nedovolených ve veřejné místnosti a vůbec nedovolených podle
předpisů společnosti, zejména společnosti vyššího tónu.

„Jestliže tak, tedy jak je libo," vážně namítl pan Goljadkin
mladší na myšlénku pana Goljadkina staršího a postavil svou
prázdnou číšku, kterou vypil s neslušnou hltavostí, na stůl.
— „Ostatně nemohu s vámi stráviti mnoho času. Jak se tedy
nyní máte, Jakube Petroviči?"

„Mohu vám říci pouze jedno, Jakube Petroviči," chladnokrevně
a důstojně odvětil náš hrdina, „že jsem nikdy nebyl vaším
nepřítelem."

„Hm... nu, a co Petruška? Jak mu tento... Petruška, myslím?
Ovšem, ovšem. Nu, jak tedy? Jste s ním spokojen, jako dříve?"

„Děkuju, jako dříve, Jakube Petroviči..." odpověděl trochu
překvapený pan Goljadkin starší. „Já nevím, Jakube
Petroviči... z mé strany... ze šlechetné, poctivé strany,
Jakube Petroviči... sám uznáte, Jakube Petroviči..."

„Ano, ale vy sám víte, Jakube Petroviči," odvětil tichým a
významným hlasem pan Goljadkin mladší, schválně se tváře
člověkem truchlivým, kajícím a politování hodným; —
„sám víte, že žijeme v těžkých dobách... Dovolávám se
vás, Jakube Petroviči; jste člověk rozumný a spravedlivě
rozhodnete," dodal pan Goljadkin mladší, bídně pochlebuje panu
Goljadkinu staršímu: „Život není hračka, sám víte, Jakube
Petroviči," významně zakončil pan Goljadkin mladší, tváře
se rozumným a učeným člověkem, který dovede rozumovati také
o vznešených předmětech.

„Ze své strany, Jakube Petroviči," odpověděl srdečným
hlasem náš hrdina, „já ze své strany, poněvadž přezírám
okolní cesty a mluvím směle a otevřeně, jazykem přímým a
šlechetným, a stavím věc vždy na šlechetnou půdu, pravím
vám — a to mohu tvrdit otevřeně a šlechetně, Jakube
Petroviči — že jsem úplně čist a že, jak sám víte, Jakube
Petroviči — obapolné poblouzení (neboť všechno se může
přihodit), soud světa, mínění podlízavého davu... Mluvím
otevřeně, Jakube Petroviči — všechno se může přihodit. A
dále, Jakube Petroviči: jestliže tak o věci soudíme a hledíme
na ni s ušlechtilého a vznešeného stanoviska, řeknu vám
směle, řeknu bez klamného studu, že mně, Jakube Petroviči,
bude i příjemno vyznati, že jsem pobloudil, pravím, bude mně
příjemno se k tomu přiznati. Vy sám víte, neboť jste člověk
rozumný a při tom šlechetný. Bez studu, bez klamného studu
jsem hotov k tomu se přiznati... důstojně a šlechetně,"
dokončil náš hrdina.

„Osud, řízení boží, Jakube Petroviči... ale nechme toho,"
namítl s povzdechem pan Goljadkin mladší. „Užijme raději
krátké chvíle našeho setkání na užitečnější a
příjemnější rozmluvu, jak se sluší na soudruhy z úřadu...
opravdu, doposud se mi jaksi za celý ten čas nepodařilo
promluviti si s vámi několik slov... Není to má vina, Jakube
Petroviči..."

„Ani má..." ohnivě mu vpadl do řeči náš hrdina; — „ani
má. Srdce mé mi praví, Jakube Petroviči, že já tím vinen
nejsem. Ať je tím vinen osud, Jakube Petroviči," dodal pan
Goljadkin starší úplně smířlivým tónem. Jeho hlas počínal
znenáhla slábnout a zachvívati se.

„Nu, jak tedy? Jak se vůbec máte nyní?" pronesl zbloudilý
sladkým hlasem.

„Trochu kašlu," odpověděl ještě sladčeji náš hrdina.

„Buďte opatrný. Je nyní takové počasí, nebylo by nic
divného, kdyby člověk dostal zápal krku. Přiznám se vám, že
už sám oblékám flanelovou kazajku."

„Skutečně, Jakube Petroviči, nebylo by divu, kdyby člověk
dostal zapálení krku... Jakube Petroviči!" dodal náš hrdina po
krátké pomlčce, — „Jakube Petroviči! Vidím, že jsem
pobloudil... S radostí vzpomínám na ty šťastné okamžiky,
které se nám podařilo stráviti společně pod chudou, ale, mohu
říci, pohostinnou střechou mou..."

„Ale ve svém dopise napsal jste něco docela jiného," namítl s
jistou výčitkou docela spravedlivý (ovšem jen v tomto vzhledě
úplně spravedlivý) pan Goljadkin mladší.

„Jakube Petroviči! Pobloudil jsem... Vidím nyní jasně, že
jsem pobloudil i v onom svém nešťastném dopise. Jakube
Petroviči, stydím se pohlédnouti vám v tvář, Jakube
Petroviči, ani neuvěříte... Dejte mi ten dopis, abych jej mohl
roztrhati před vašima očima, Jakube Petroviči; aneb, je-li to
nemožno, tedy vás prosím, abyste jej četl opačně, docela
naopak, totiž s úmyslem přátelským tak, že budete mým
slovům přikládati opačný smysl. Pobloudil jsem. Odpusťte mi,
Jakube Petroviči, docela... hořce jsem pobloudil, Jakube
Petroviči."

„Jak pravíte?" dosti roztržitě a lhostejně prohodil
věrolomný přítel pana Goljadkina staršího.

„Pravím, že jsem úplně pobloudil, Jakube Petroviči, a že
nyní bez jakéhokoli lživého studu..."

„Nu tedy dobře! Docela dobře, že jste pobloudil," hrubě
odpověděl pan Goljadkin mladší.

„Měl jsem, Jakube Petroviči, dokonce i myšlénku," dodal
šlechetným způsobem upřímný náš hrdina, nikterak nepozoruje
hrozného věrolomstva svého klamného přítele, „měl jsem
dokonce i myšlénku, že když, tento... když Bůh stvořil dvě
úplně sobě podobné bytosti..."

„Ach! To je vaše myšlénka?"

Tu pověstný svou neužitečností pan Goljadkin mladší vstal a
chopil se klobouku. Pan Goljadkin starší, netuše dosud klamu,
vstal také, prostosrdečně a šlechetně se usmívaje na svého
lžipřítele, snaže se ve své nevinnosti mu zalichotiti, dodati
mu mysli a navázati s ním takovým způsobem nové přátelství.

„S Bohem, excellence," zvolal náhle pan Goljadkin mladší.
Náš hrdina sebou trhnul, spozorovav ve tváři svého nepřítele
cosi až bacchantického, a jedině, aby se ho zbavil, vložil do
vztažené k němu ruky nemravného pána dva prsty své ruky. Ale
tu... tu nestoudnost pana Goljadkina mladšího překročila
všechny meze. Uchopil dva prsty ruky pana Goljadkina staršího,
napřed je stisknul a hned — nedůstojný člověk — před
očima pana Goljadkina osmělil se opětovati svůj ranní
nestoudný žert. Míra lidské trpělivosti byla vyčerpána.

Už schovával do kapsy šátek, jímž si utřel prsty, když se
pan Goljadkin starší vzpamatoval a vyřítil se za ním do
sousedního pokoje, kam dle ošklivého zvyku svého ihned ulíznul
jeho nesmířlivý nepřítel. Jako by se nic nebylo přihodilo,
stál tam u kredence, jedl pirožky a klidně, jako
nejpoctivější člověk, žertoval tam s Němkou cukrářkou.
„Před dámami není možno," pomyslil si náš hrdina a
přistoupil také ke kredenci, celý zmatený rozčilením.

„Opravdu, nebyla by to ošklivá kůstka! Co myslíte?" počal
znova své neslušné žerty pan Goljadkin mladší, počítaje
bezpochyby na nekonečnou trpělivost pana Goljadkina staršího.
Tlustá Němka pohlížela na oba návštěvníky olověnýma,
bezmyšlénkovýma očima, nerozumíc patrně ruskému jazyku a
usmívajíc se. Náš hrdina po těchto slovech nestoudného pana
Goljadkina mladšího vznítil se jako oheň a nemaje už síly,
aby se zdržel, vrhl se na něho s patrným úmyslem roztrhati ho a
takovým způsobem dokonale se s ním vyrovnati. Ale pan Goljadkin
mladší dle podlého zvyku svého byl už daleko: vzal roh a už
byl na prahu.

Rozumí se samo sebou, že po okamžité strnulosti, která
přirozeně padla na pana Goljadkina staršího, rychle se
vzpamatoval a vrhl se ze všech sil za ubližovatelem, který už
sedal do drožky kočího, jenž rychle přijel, protože byl s
ním patrně srozuměn. Ale v tom okamžiku tlustá Němka,
znamenajíc útěk obou návštěvníků, zapištěla a zazvonila
ze vší síly na zvonek. Náš hrdina v letu se obrátil, hodil
jí peníze za sebe i za nestoudného člověka, jenž nezaplatil,
nečekal, až mu dají nazpět, a přes to, že se obmeškal,
přece se mu podařilo — ovšem už v letu — zachytiti svého
nepřítele.

Náš hrdina, chopiv se všemi prostředky, jež mu uštědřila
příroda, za křídlo drožky, nesl se nějaký čas po ulici,
škrábaje se do povozu, v čemž mu všemi silami bránil pan
Goljadkin mladší. Drožkář zatím i bičem, i opratí, i nohou,
i slovy ponoukal svou ztrýzněnou herku, která se neočekávaně
dala do cválu, stiskla zuby uzdu a z ošklivé vášně své
počala po každém třetím skoku vyhazovati zadníma nohama.
Konečně se našemu hrdinovi přece podařilo vylézti na drožku,
usednouti obličejem proti svému nepříteli, při čemž se zády
opíral o drožkáře a koleny o kolena nestoudníka, pravou rukou
pak se chopil velmi chatrného kožešinového límce u pláště
svého zhýřilého, nejkrutějšího nepřítele...

Nepřátelé letěli spolu a po nějakou dobu mlčeli. Náš hrdina
jedva popadal dechu; cesta byla bídná, tak že poskakoval při
každém kroku a byl v nebezpečí, že si zlomí vaz. Mimo to
zatvrzelý nepřítel jeho dosud se nehodlal uznati za
přemoženého a snažil se svého protivníka shoditi do bláta.
Na dovršení všech nepříjemností pohoda byla hrozná. Sníh se
sypal velikými kločky a všemožně se snažil, aby nějakým
způsobem zalezl pod rozepnutý plášť pravého pana Goljadkina.
Vůkol bylo zakaleno a nebylo viděti ani zbla. Těžko bylo
rozeznati, kam a kterými ulicemi jedou...

Panu Goljadkinu se zdálo, že se s ním děje cosi známého.
Jeden okamžik snažil se připamatovati si, netušil-li cosi
podobného včera... na příklad ve snách... Konečně jeho
tesklivost dostoupila posledního stupně znemožení. Nalehnuv na
svého nelítostného protivníka, počal křičet. Ale jeho křik
zmíral mu na samých rtech... Byl okamžik, kdy pan Goljadkin na
všechno zapomněl a rozhodl se, že to všechno nic neznamená a
že se to děje všechno jen tak, nějakým nevysvětlitelným
způsobem, a proto bylo by zbytečno a zhola marno protestovati
proti této příhodě...

Ale z nenadání, a sice skoro v týž okamžik, kdy náš hrdina
dospěl k onomu rozhodnutí, jakýsi neopatrný náraz změnil
celý smysl věci. Pan Goljadkin svalil se jako pytel mouky s
drožky a kutálel se někam, jsa v okamžiku pádu zcela správně
sobě vědom, že se skutečně a zcela nevčas rozčiloval. Když
opět vstal, uviděl, že kamsi přijeli. Drožka stála uprostřed
něčího dvora a náš hrdina na prvý pohled poznal, že je to
dvůr téhož domu, ve kterém přebýval Olsufij Ivánovič. V
týž okamžik spozoroval, že jeho přítel už kráčí na
schůdky a bezpochyby přímo k Olsufiju Ivánoviči.

Ve svém nevylíčitelném stesku chtěl se vrhnouti za svým
nepřítelem; ale na své štěstí vzpamatoval se ještě v čas.
Nezapomněl ani zaplatiti drožkáři, pak vyběhl na ulici a
běžel, seč byl, kam ho oči vedly. Sníh se sypal jako dříve,
bylo jako dříve zakaleno, mokro a temno. Náš hrdina nešel,
nýbrž letěl, vrážeje cestou do každého — do mužíků, do
žen, do dětí a sám také při nárazu odletoval od mužíků,
od žen i od dětí. Kolkolem a hlavně za ním ozýval se
zděšený hovor, pískot a křik...

Ale pan Goljadkin — zdálo se — byl bez paměti a ničeho si
nechtěl všímati... Vzpamatoval se teprve u Semenovského mostu,
a to jen proto, že neobratně vrazil do jákýchsi dvou bab s
jakýmsi zbožím, povalil báby i sám se svalil.

„Nic neškodí," pomyslil si pan Goljadkin, „všechno se může
ještě obrátiti k lepšímu," a hned sáhl do kapsy, chtěje se
vykoupiti rublem stříbra za vysypané perníky, jablka, hrách a
jiné různé věci. Náhle však nové světlo ozářilo pana
Goljadkina: v kapse namakal psaní, které mu ráno odevzdal
písař. Vzpomněl si, že tu nedaleko je dobře mu známá
hospůdka; zaběhl tedy do hospůdky, bez prodlení přisedl ke
stolu, osvětlenému lojovou svíčkou, a ničeho si nevšímaje,
neposlouchaje ani sklepníka, jenž se ho přišel optat, co
poroučí, zlomil pečeť a počal čísti následující psaní,
jež ho dokonale zarazilo:

„Šlechetný, za mne trpící a na věky srdci mému milý
člověče!

Strádám, hynu — zachraň mne! Klevetník, intrikán a
neužitečností svého smýšlení známý člověk obestřel mne
svými sítěmi a já jsem ztracena! Klesla jsem! Ale on je mně
protivný, ty však...! Nás rozloučili, mé dopisy, tobě
poslané, schytali — a to všechno provedl nemrava, využitkovav
svou nejlepší vlastnost, tu totiž, že je ti podoben. Na
všechen způsob člověk může býti i škaredý a přece může
okouzlovat rozumem, mocným citem a příjemnými způsoby... Jsem
ztracena! Vdávají mne násilně a nejvíce k tomu působí můj
otec, dobrodinec můj a státní rada Olsufij Ivánovič,
poněvadž chce bezpochyby zaujati mé místo a mé vztahy ke
společnosti vyššího tónu... Ale rozhodla jsem se a protestuju
všemi prostředky, přírodou mně udělenými. Čekej mne dnes se
svým kočárem rovně v 9 hodin u okna příbytku Olsufija
Ivánoviče. U nás je opět ples a bude také krásný poručík.
Já vyjdu a poletíme. Mimo to jsou i jiné úřady, kde ještě
možno posloužiti vlasti. Na všechen způsob měj na mysli,
příteli můj, že nevinnost jest silná už svou nevinností. S
Bohem. Čekej s kočárem u dveří. Vrhnu se pod ochranu tvého
objetí rovně ve dvě hodiny po půlnoci.

Tvoje až do hrobu Klára Olsufijevna."

Když náš hrdina přečetl psaní, zůstal několik minut jako
poražený. Se strašnou úzkostí, ve strašném rozechvění,
bledý jako plátno, s psaním v ruce prošel se několikrát po
světnici; aby nepříjemnost situace byla dovršena, náš hrdina
nespozoroval, že byl v tu chvíli předmětem pozornosti všech
lidí, přítomných v hospodě. Nepořádek jeho obleku,
nezdržované rozčilení, chůze či správně řečeno
pobíhání, rozkládání oběma rukama, snad i několik
záhadných slov, hozených v zapomněnlivosti do větru — to
všechno asi velmi špatně doporoučelo pana Goljadkina
přítomným návštěvníkům, ba i sám sklepník počal na něho
pohlížeti podezřele.

Vzpamatovav se, náš hrdina spozoroval, že stojí uprostřed
světnice a skoro neslušně, nezdvořile pohlíží na jakéhosi
stařečka velice slušného zevnějšku, jenž právě poobědval
a pomodliv se před svatým obrazem, zasedl opět ke stolu,
nespouštěje ovšem také očí s pana Goljadkina. Náš hrdina
rozhlédl se nejasně vůkol a uviděl, že všichni, všichni do
posledního pohlížejí na něho jakýmsi zlověstným a
podezřelým způsobem. Náhle jakýsi vysloužilý voják s
červeným límcem hlasitě požádal za „Policejní Věstník".
Pan Goljadkin sebou trhnul a zapálil se. Z nenadání spustil oči
k zemi a uviděl, že byl v takovém neslušném obleku, v jakém
by nesměl býti ani doma, neřku-li ve veřejné místnosti. Boty,
kalhoty a celý jeho levý bok byly samé bláto, petlice u pravé
nohavice byla utržena a frak dokonce i roztrhán na různých
místech.

V nekonečné úzkosti náš hrdina přistoupil ke stolu, u něhož
četl a viděl, že k němu přichází sklepník s jakýmsi
divným a drze neústupným výrazem ve tváři. Pozbyv opětně
duchapřítomnosti, náš hrdina počal si prohlížeti stůl, u
něhož nyní stál. Na stole ležely neuklizené talíře od
oběda, ležel ušpiněný ubrousek a válely se nůž, vidlička a
lžíce, jichž kdosi nedávno užil. „Kdo to tu obědval?"
pomyslil si náš hrdina. „Snad ne já? Ostatně, může být!
Poobědval jsem a ani jsem toho nepozoroval; co tedy dělat?"
Zdvihl oči a spatřil vedle sebe opět sklepníka, jenž se
chystal něco mu říci.

„Co jsem dlužen, příteli?" optal se ho náš hrdina
chvějícím hlasem.

Hlasitý smích ozval se kolem pana Goljadkina; sám sklepník se
usmál. Pan Goljadkin pochopil, že i tu si zadal a vyvedl nějakou
strašnou hloupost. Když to pochopil, tak se zastyděl, že byl
nucen sáhnouti do kapsy pro šátek, bezpochyby jen proto, aby
něco dělal a nestál jen tak; ale k nevylíčitelnému
překvapení, i svému i všech okolních, místo šátku vytáhl
láhvičku s jakýmsi lékem, jejž mu předepsal před čtyřmi
dny Kresťjan Ivánovič.

„Léky kupujte v téže lékárně" — kmitlo se hlavou pana
Goljadkina... A tu se náhle zachvěl a div ne vzkřikl hrůzou.
Nové světlo ho osvítilo... Tmavá, červenavě odporná tekutina
zlověstným odleskem zasvítila do očí panu Goljadkinu...
Láhvička mu vypadla z rukou a na místě se rozbila. Náš hrdina
vzkřiknul a uskočil na dva kroky od rozlité tekutiny. Třásl se
na všech údech a pot mu vyrážel na skráních a na čele.
„Tedy život je v nebezpečí !"

V hospodě zatím nastal ruch, poplach; všichni obklopili pana
Goljadkina, všichni domlouvali panu Goljadkinu, někteří se
dokonce chápali pana Goljadkina. Ale náš hrdina byl němý a
nepohnutý, nic neviděl, nic neslyšel a nic necítil... Konečně
jako by se byl utrhl od místa, vyrazil ven z hospody, odstrčil
každého, kdo se snažil ho zadržeti, skoro bez paměti padl do
první drožky, jež se mu namanula, a letěl do svého bytu.

V síni svého bytu setkal se s Michějevem, sluhou z úřadu,
jenž držel v ruce psaní s úřadní pečetí. „Vím,
příteli, všechno vím," odpověděl slabým, tesklivým hlasem
zmožený náš hrdina; „to je officiální..."

Ve psaní skutečně bylo nařízení, podepsané Andrejem
Filippovičem, aby pan Goljadkin odevzdal všechna akta, jež se u
něho nacházejí, Ivanu Semenoviči. Pan Goljadkin, přijav psaní
a dav sluhovi desetník spropitného, vstoupil do svého bytu a
uviděl, že Petruška snáší a sbírá na jednu hromadu všechny
své hadry, všechen svůj majetek, chtěje patrně opustiti pana
Goljadkina a přestěhovati se ke Karolíně Ivánovně, jež ho
vylákala, aby jí nahradil Jevstafija.

Hlava XII.

Přišel Petruška kolébaje se, jaksi podivně nedbale se drže a
s jakýmsi otrocky vítězoslavným výrazem ve tváři. Bylo
patrno, že má jakýsi úmysl a byl si vědom svého práva,
pročež pohlížel jako člověk cizí, to jest jako sluha někoho
cizího, nikoli však jako sluha pana Goljadkina.

„Nu tak vidíš, můj milý," počal náš hrdina z těžká
oddychuje. „Kolik pak je hodin?"

Petruška mlčky odešel za přehrádku, pak se vrátil a dosti
nezávislým hlasem oznámil, že bude brzy půl osmé.

„Nu dobře, můj milý, dobře. Vidíš tedy, můj milý...
dovol, abych ti řekl, můj milý, že mezi námi je, tuším,
všechno nyní ukončeno..."

Petruška mlčel.

„A když je tedy všechno mezi námi ukončeno, pověz mně nyní
otevřeně, jako příteli mně pověz, kde jsi byl, brachu?"

„Kde jsem byl? U dobrých lidí."

„Vím, přítelíčku, vím. Byl jsem s tebou vždycky spokojen,
můj milý, i vysvědčení ti dám... A ty budeš nyní u nich?"

„Co dělat, pane! Sám ráčíte vědět. Vímeť, dobrý
člověk špatnému něčemu učit nebude."

„Vím, můj milý, vím. Nyní jsou dobří lidé vzácni,
přítelíčku; važ si jich, můj milý. Nu, a co oni?"

„Vímeť jak... Ale u vás, pane, teď už nemohu více sloužit;
sám ráčíte vědět."

„Vím, můj milý, vím; tvou horlivost a přičinlivost znám;
viděl jsem to všechno, přítelíčku, všímal jsem si. Já si
tebe vážím, přítelíčku. Dobrého a poctivého člověka,
třebas byl jen lokaj, si vážím."

„Inu ovšem! Našinec, sám ráčíte vědět, kouká, kde je
lépe. Tak je to. A co já? Vímeť, pane, bez dobrého člověka
se neobejdeme."

„Nu dobře, brachu, dobře; cítím to... Tuhle máš peníze a
tu je tvoje vysvědčení. A nyní se políbíme, brachu,
rozloučíme se... A teď, můj milý, tě požádám ještě za
jednu službu, za poslední službu," řekl pan Goljadkin
slavnostním hlasem. „Víš, můj milý, ledaco se přihodí.
Hoře, můj zlatý, skrývá se i v pozlacených palácích, a
nikam od něho neujdeš. Ty víš, přítelíčku, že jsem býval
k tobě, tuším, vždycky laskav."

Petruška mlčel.

„Býval jsem k tobě, tuším, vždycky laskav, můj milý... A
mnoho-li pak mám nyní prádla, můj milý?"

„Všecko je v pořádku. Košil plátěných šest, punčoch tři
páry, čtyři náprsenky, flanelovou kazajku a podvléčky dvoje.
Sám víte všechno. Já se, pane, ničeho vašeho netknu. Pánův
majetek opatruju, pane. Jsem s vámi, pane, tento... rozumí se...
a abych si vzal hřích na duši, pane, nikdy! Však to sám víte,
pane..."

„Věřím, příteli můj, věřím. Tak jsem to nemyslil,
přítelíčku, dokonce ne. Ale běží mně, přítelíčku..."

„Známá věc, pane, to my už víme. Když jsem ještě u
generála Stolbňakova sloužil, také mne propustil, protože sám
odjížděl do Saratova... Statek tam měl..."

„Ale ne, přítelíčku, o tom nemluvím; nic takového... ani si
nemysli, přítelíčku milý."

„Známo. Co našinec? Sám ráčíte vědět, těžko-li
člověka pomluvit. A se mnou byli všude spokojeni. Byli
ministři, generálové, senátoři, hrabata. Býval jsem u všech,
u knížete Svinčatkina, u plukovníka Pereborkina, u generála
Nedobarova, také jsem jim sloužil, na statek jsme jezdili.
Známo..."

„Ano, přítelíčku, ano; dobře, přítelíčku, dobře. I já,
přítelíčku, nyní odjíždím... Každému jiná cesta
vykázána, můj milý, a neznámo, na jakou cestu který člověk
padne. Nu, přítelíčku, pomoz mně nyní obléknouti se; a můj
úřadní frak také slož... kalhoty druhé, prostěradla,
pokrývky, podušky..."

„Do uzlu poroučíte všechno svázat?"

„Ano, přítelíčku, ano, třebas do uzlu... Kdož ví, co se
může přihodit? A nyní, můj milý, doběhni vyhledat krytý
kočár..."

„Krytý kočár?"

„Ano, můj milý, krytý kočár, hezky prostorný a na určitou
dobu. Nemysli si však, přítelíčku, sám něco tento..."

„A daleko chcete odjet?"

„Nevím, přítelíčku, to také nevím. Peřinu také, myslím,
bude tam třeba položit. Co ty myslíš, přítelíčku?
Spoléhám na tebe, můj milý."

„Což ráčíte hned odejet?"

„Ano, přítelíčku, ano! Taková okolnost se přihodila...
takové je to, můj milý, takové!"

„Inu, vímeť, pane. V našem pluku poručíkovi také se to
přihodilo; bylo to u jednoho tamního statkáře... uvez' ji..."

„Uvez'? Jak! Můj milý, ty..."

„Ano, uvez' a v druhém statku byly oddavky. Všecko bylo napřed
připraveno. Hnali se za nimi; ale kníže se jich zastal,
nebožtík. A urovnalo se to."

„Oddavky, ano... ale jak ty, můj milý? Jakým způsobem ty o
tom, můj milý, víš?"

„I vždyť je známo, co. Pověstmi, pane, země se plní.
Všechno to víme, pane... ovšem, kdož pak je bez hříchu. Ale
řeknu vám nyní, pane — dovolte mně vyjádřiti se po prostu,
po selsku — když tedy na to došlo, řeknu vám nyní, pane:
máte nepřítele, soupeře máte, pane, silného soupeře; takové
to je..."

„Vím, přítelíčku, vím; sám víš, můj milý... Spoléhám
tedy na tebe. Jak to tedy nyní začít, přítelíčku? Co bys
mně radil?"

„Tak tedy, pane, když jste se nyní, tak říkaje, na takovou
dráhu vydal, tedy vám bude třeba ledaco kupovat — na příklad
prostěradla, podušky, peřinu ještě jednu pro dva, pokrývku
pěknou —; pro ten případ tady dole je sousedka, měštanka; ta
má pěkný liščí plášť. Mohl byste se na něj podívat a
koupit; můžete se jít hned podívat. Přihodí se vám to nyní,
pane; plášť je pěkný, atlasem pošitý, liščí kožešinou
podšívaný..."

„Nu dobře, přítelíčku, dobře; svoluju, přítelíčku, a na
tebe spoléhám, úplně na tebe spoléhám. Třebas i plášť,
můj milý... Jen honem, honem! Pro Boha, honem! I plášť
koupím, jen, prosím tě, honem! Brzo bude osm hodin, honem,
přítelíčku, pro Boha! Pospěš si honem, přítelíčku!"

Petruška nechal nedovázaného uzlu s prádlem, poduškami,
pokrývkami, prostěradly a všelikými hadry, co snesl a, začal
svazovat, a střemhlav vyběhl z pokoje. Pan Goljadkin se chopil
zatím ještě jednou dopisu; ale čísti ho nemohl. Chopil se
oběma rukama za svou nešťastnou hlavu a v pochybnostech se
opřel o zeď. Přemýšleti nemohl o ničem, dáti se do nějaké
práce také nemohl; nevěděl ani sám, co se s ním děje.

Konečně vida, že čas utíká a Petruška ani plášť se
neobjevuje, rozhodl se, že půjde sám. Otevřev dvéře do
síně, zaslechl dole hluk, řeči, spor a hádku... Několik
sousedek rozmlouvalo, křičelo, soudilo a rozhodovalo o čemsi...
Však pan Goljadkin už věděl, o čem. Bylo slyšeti hlas
Petruškův; pak se ozvaly něčí kroky.

„Můj ty Bože, oni sem sezvou celý svět!" zastenal pan
Goljadkin, lomě rukama v zoufalství a vrhl se nazpět do pokoje.
Přiběhnuv do pokoje, sklesl skoro bez paměti na divan,
obličejem na podušku. Minutku tak proležel, pak vyskočil a
nečekaje na Petrušku, obul si kaloše, vzal klobouk, oblékl
plášť, vzal s sebou peněženku a běžel střemhlav se schodů.

„Ničeho není třeba, ničeho, můj milý. Já sám, já sám
všecko... Tebe zatím není třeba, a ostatně snad se všechno
zatím obrátí k lepšímu," zamumlal pan Goljadkin Petruškovi,
jehož potkal na schodech. Pak vyběhl na dvůr a ven z domu. Srdce
v něm zmíralo. Dosud nebyl rozhodnut... Co dělat, co si počít,
jak se zachovat v tomto kritickém případě..."

„Co si počít, pane Bože můj! Bylo třeba, aby se i toto
přihodilo?" vzkřiknul konečně ze zoufalství, vrávoraje po
ulici na zdařbůh, kam ho oči nesly. „Bylo třeba, aby se to
přihodilo! Kdyby nebylo tohoto, právě toho, všechno by se
urovnalo; najednou, jedním rázem, jedním obratným, energickým,
pevným rázem by se to urovnalo. Prst si dám useknouti, že by se
urovnalo. Hle, jak by se všechno vyřídilo: zaklepal bych tu i
tam — já řku, tak a tak, a mně, ctěný pane, nedovolují,
abych tak řekl, ani sem, ani tam; já řku, tak se nejedná; já
řku, ctěný pane můj, tak se nejedná a samozvanstvím se u nás
ničeho nedosáhne. Samozvanec je, panečku, člověk... tento...
neužitečný a užitku vlasti nepřinese. Chápete to? Já řku,
chápete to, ctěný pane? Tak bych tento... Ale ne, ostatně,
což... vždyť to docela není tento... docela ne... Co to pletu,
já hlupák? Vždyť sám se hubím. Vždyť, ty blázne jeden,
docela to není tak! Ale vidíš, blázne, jak se nyní jedná! Nu,
kam se poděju nyní? Co si na příklad počnu nyní sám s sebou?
Nu, kam se nyní hodím? Nu, vezměme na příklad, kam se hodíš
nyní, ty Goljadkine jeden, ty nedůstojný člověče? Co nyní?
Kočár je třeba dostat; kočár prý dostaň a čekej na ni;
nožky by si zmočila, kdyby nebylo kočáru... Kdo by si pomyslil!
Nu, slečinka! Vida dívku mravného chování! A jak ji
vychvalovali! Vyznamenala jste se, slečinko, darmo mluvit,
vyznamenala!... A to všechno pochází od nemravného vychování.
Když tak nyní pohlédnu, když to všechno uvážím, vidím, že
to nepochází od ničeho jiného, než od nedostatku mravnosti.
Místo aby ji z mládí tento... a čas ob čas i metlou, oni ji
cukrovinkami a různými sladkostmi cpou, i sám starý nad ní
natahuje moldánky: ,Ty jsi moje, tys mé zlato, za hraběte tě
provdám.' — A nyní se jim vydařila, ukázalá nám teď svoje
karty — já řku, takhle hrajeme my! Místo aby ji doma drželi z
mládí, dali ji do pensionátu k francouzské madame, k nějaké
emigrantce Falballa; a tam se učila všelikému dobru u emigrantky
Falballa: teď to jsou toho následky. Já řku, jděte, těšte
se! Abych prý byl s kočárem v tu a tu hodinu pod okny a
cituplnou romanci po španělsky zazpíval. ,Čekám vás a vím,
že mne milujete, utečeme spolu a budeme žiti v chaloupce.' —
Ale vždyť to vlastně není možno, vždyť, ctěná slečno,
vezme-li se kolem a kolem, nesmí se to, vždyť zákon zapovídá
poctivou a nevinnou dívku z otcovského domu uvézti bez svolení
rodičův! A konečně proč, zač a nač je toho třeba? Nu, ať
by se provdala, za koho je třeba, koho jí osud přisoudil, a je
odbyto. Já jsem úřadník; mohu být za to z úřadu propuštěn;
mohu se za to dostat do vyšetřování, milá moje slečinko!
Takové je to. A vy jste nevěděla? Ale to způsobila Němka. To
všechno vychází od ní, od čarodějnice, ona má ve všem ruce.
Protože člověka pomluvili, protože si o něm vymyslili babský
klep, nemožnou komedii dle rady Andreje Filippoviče, z toho to
vzniklo. Jinak proč by se Petruška do toho míchal? Co je mu do
toho? Nač je mu toho třeba, darebovi? Ne, nemohu, slečinko,
nijak nemohu, za nic na světě nemohu... Pro tentokrát mně,
slečinko, už nějak odpusťte. To vy jste, slečinko, všeho
příčinou a ne Němka, ne čarodějnice, nýbrž jen vy, protože
čarodějnice je hodná osoba, protože čarodějnice ničím není
vinna, ale vy, slečinko, jste vinna. Tak je to! Vy, slečno, mne
uvádíte v pokušení... Člověk upadne v záhubu, sám sebou
člověk přijde na zmar a nemůže se udržet; — jaká pak
svatba! A kterak to všechno skončí? A jak to nyní provést?
Mnoho bych za to dal, kdybych to všechno nyní věděl!"

Tak ve svém zoufalství uvažoval náš hrdina. Tu se náhle
vzpamatoval a seznal, že stojí kdesi na Litějné ulici. Pohoda
byla hrozná. Byla obleva, sníh se valil, pršelo, nu právě tak,
jako v onu nezapomenutelnou dobu, když za strašné půlnoční
hodiny započaly všechny nehody pana Goljadkina.

„Jaká chůze v takovou pohodu!" pomyslil si pan Goljadkin,
pohlížeje na počasí. „To je všeobecná smrt... Pane Bože
můj! Kde tu na příklad dostanu kočár? Tamhle na rohu, zdá se,
že se cosi černá. Půjdu tam, uvidíme... Pane Bože můj!"
vzdychal náš hrdina, zaměřiv slabé a vratké kroky své v tu
stranu, kde uviděl cosi podobného kočáru. „Hle, co udělám:
Půjdu, padnu mu k nohám, bude-li možno, a poníženě budu
prosit. Tak a tak, řeknu: do vašich rukou odevzdávám svůj
osud, do rukou představenstva. Vaše excellence, řeknu, zastaňte
se, buďte dobrodincem člověku. Tak a tak, řeknu, to a to se
stalo, skutek nezákonný; nezničujte mne, za otce vás
přijímám, neopouštějte mne... důstojnost, čest, jméno a
příjmení zachraňte... od zločinného, zkaženého člověka
mne chraňte... On je jiný člověk, vaše excellence, a já jsem
také jiný člověk. On je něco jiného a já jsem také něco
jiného; opravdu něco jiného, vaše excellence, skutečně něco
jiného; vidíte, jak je to, řeknu mu. Ani podoben být k němu
nemohu, řeknu; račte to změnit, račte poručit, aby to změnili
a zničili bezbožný, samovolný podvod... takový podvod, vaše
excellence, že mu není na světě podobného. Za otce vás
přijímám; představenstvo, rozumí se dobročinné a
starostlivé představenstvo, musí podporovati podobné
pohnutky... Vždyt je v tom i cosi rytířského, když řeknu:
Přijímám vás, dobročinné představenstvo, za otce a svěřuju
vám svůj osud; nebudu se vzpírati, úplně se svěřuju a sám
zůstanu stranou ode všech těch záležitostí... Takové to je,
řeknu mu."

„Nu co, můj milý, jsi drožkář?"

„Drožkář."

„Kočár, brachu, potřebuju na večer."

„A daleko ráčíte jeti?"

„Na večer, na celý večer, ať si už kamkoli, můj milý, ať
si kamkoli."

„Snad za město chcete jet?"

„Ano, přítelíčku, snad i za město. Já sám ještě na
určito nevím, přítelíčku, nemohu ti určitě říci, můj
milý. Víš, můj milý, snad se všechno obrátí k lepšímu.
Vímeť, přítelíčku

„Inu, ovšem, pane, ovšem; dej pán Bůh každému."

„Ano, přítelíčku, ano; děkuju ti, můj milý. Nu a mnoholi
budeš žádati, můj milý?"

„A hned ráčíte jet?"

„Ano, hned; totiž ne hned; počkáš v jednom místě... jen tak
chvilku, ne dlouho budeš čekat, můj milý."

„Nu, když najímáte na celý večer, méně nežli šest rublů
nemohu vzít při takovém počasí."

„Dobře, můj milý, dobře; já se ti odvděčím, můj milý.
Ty mne tedy nyní povezeš, můj milý."

„Sedněte si; počkejte, tuhle to trochu upravím... Tak, račte
si nyní sednout. A kam poroučíte jet?"

„K Izmajlovskému mostu, přítelíčku."

Kočí se usadil na kozlíku a pobídnul pár hubených herek,
které mocí odtrhl od žlabu se senem, k Izmajlovskému mostu.
Náhle však pan Goljadkin trhnul za provázek, zastavil kočár a
prosil dojemným hlasem, aby obrátil, aby nejel k Izmajlovskému
mostu, nýbrž do jakési jiné ulice. Kočí obrátil do druhé
ulice a za deset minut povoz pana Goljadkina zastavil před domem,
v němž přebýval jeho excellence. Pan Goljadkin vyšel z
kočáru, poprosil snažně svého kočího, aby tu počkal a sám
s trnoucím srdcem běžel nahoru do prvního poschodí, trhnul za
zvonítko, dvéře se otevřely a náš hrdina se octnul v
předsíni u jeho excellence.

„Jeho excellence ráčí býti doma?" optal se pan Goljadkin,
obraceje se s těmito slovy ke sluhovi, jenž mu otevřel.

„A čeho si přejete?" ptal se lokaj, prohlížeje si pana
Goljadkina od hlavy do paty.

„Já, přítelíčku, tento... Jsem Goljadkin, úřadník,
titulární rada Goljadkin. Řekni, že bych si rád promluvil s
jeho excellenci..."

„Počkejte, teď není možná..."

„Přítelíčku, nemohu čekat; má záležitost je vážná,
nedopouští odkladu..."

„A kdo vás sem posýlá? Nesete nějaké listiny?"

„Ne, přítelíčku, přicházím ve vlastní věci... Oznam mu,
přítelíčku, řekni, že tak a tak, přišel si promluvit. A já
se ti odvděčím, můj milý."

„Není možno. Nesmím nikoho přijímat, jsou zde hosté.
Přijďte ráno v deset hodin."

„Ale oznamte mne, můj milý. Nemohu, mně není možná
čekat... Vy, můj milý, budete za to odpovídat."

„E jdi, oznam ho; co je ti do toho, či bot je ti líto?" zvolal
druhý lokaj, jenž ležel na lávce a dosud nepromluvil ani slova.

„Jen boty trhat! Víš, že poručili, nikoho nepřijímat.
Úřadníci mají přicházeti ráno."

„Oznam ho, oznam. Však ti jazyk neupadne."

„Což, já ho oznámím, jazyk mi neupadne. Ale poručili nikoho
nepřijímat, a když nikoho, tak nikoho. — Jděte zatím tuhle
do pokoje."

Pan Goljadkin vešel do prvního pokoje; na stole stály hodiny.
Vzhlédl na ně: bylo půl deváté. Srdce se mu zachvělo v prsou.
Už se chtěl vrátit, ale v týž okamžik vysoký lokaj, stanuv
na prahu sousedního pokoje, hlasitě pronesl příjmení pana
Goljadkina.

„Je to chřtán!" pomyslil si náš hrdina ve své
nevyličitelné tesknosti. „Kdybych byl aspoň řekl: Tak a
tak... přicházím co nejpokorněji a nejuctivěji vysvětliti
svou záležitost... tento... račte mne laskavě vyslechnouti. Ale
nyní všechno je zmařeno, všechno jako do větru hozeno...
Ostatně... nu, což... nic neškodí."

Ale na dlouhé uvažování nebylo času. Lokaj se obrátil, řekl:
„Račte" a uvedl pana Goljadkina do kabinetu.

Když náš hrdina vstoupil do pokoje, pocítil, jako by byl
oslepl, neboť neviděl rozhodně pranic. Jen se mu tak mimochodem
mihnuly dvě nebo tři postavy v očích. „To jsou patrně
hosté," napadlo pana Goljadkina. Konečně však pan Goljadkin
začal jasně rozeznávati hvězdu na černém fraku jeho
excellence, potom ponenáhlu přešel i k samému černému fraku a
na konec vrátila se mu možnost úplného nazírání.

„Co je?" ozval se známý hlas nad panem Goljadkinem.

„Titulární rada Goljadkin, vaše excellence."

„Nu?"

„Přišel jsem si promluvit."

„Jak? Co?"

„Inu tak. Říkám, tak a tak, přišel jsem si promluvit, vaše
excellence."

„Ale... Kdo jste vlastně?"

„Pa—pa—pan Goljadkin, vaše excellence, titulární rada."

„Nu, a co si přejete?"

„Že tak a tak, za otce ho přijímám; sám zůstanu stranou a
od nepřítele mne zachraňte — to je všechno!"

„Co prý?"

„Známo, co."

„Co je známo?"

Pan Goljadkin mlčel. Brada začínala se mu ponenáhlu třásti.

„Nu?"

„Myslil jsem, že rytířsky, vaše excellence... Myslil jsem,
že tady rytířsky... a představenstvo za otce přijímám... A
že tak a tak, zachraňte mne, říkám, se sl... slzami prosím, a
že takové po—pohnutky mají se pod— pod—podporovat."

Jeho excellence se odvrátil. Náš hrdina po několik okamžiků
nemohl nic rozeznati očima. Prsa mu cosi svíralo, dech se tajil.
Nevěděl, kde stojí. Styděl se jaksi a bylo mu teskno. Bůh ví,
co bylo potom...

Když se náš hrdina vzpamatoval, spozoroval, že jeho excellence
mluví se svými hosty a jako by příkře a důrazně s nimi o
čemsi debattoval. Jednoho z hostí pan Goljadkin ihned poznal. To
byl Andrej Filippovič; druhého ne. Ostatně tvář jeho byla
také jaksi známa — vysoká, silná postava, letitá, obdařená
velmi hustými brvami a licousy a výrazným, pronikavým pohledem.
Na krku neznámého visel řád, v ústech měl cigaro. Neznámý
kouřil, a nevynímaje cigara z úst, význačně kýval hlavou,
vzhlížeje občas na pana Goljadkina.

Panu Goljadkinu stalo se jaksi nevolně; obrátil oči stranou a tu
spozoroval ještě jednoho podivného hosta. Ve dveřích, které
náš hrdina pokládal dosud za zrcadlo, jak se mu již dříve
jednou přihodilo, objevil se on — víme kdo: příliš dobře
známý přítel pana Goljadkina. Pan Goljadkin mladší nacházel
se skutečně až doposud v druhém malinkém pokojíku a psal cosi
na kvap; nyní patrně nastala potřeba, objevil se tedy s
listinami pod paží, přistoupil k jeho excellenci a velice
obratně, očekávaje výhradné pozornosti ke své osobě, dovedl
se vetříti do řeči i porady, zaujav místo trochu za zády
Andreje Filippoviče a z části jsa zastíněn neznámým,
kouřícím cigaro. Pan Goljadkin mladší měl patrně značné
účastenství v rozhovoru, jemuž naslouchal nyní ušlechtilým
způsobem, kýval hlavou, přestupoval nožkama, usmíval se,
každou chvíli vzhlížel na jeho excellenci, jakoby ho uprošoval
pohledem, aby i jemu dovolili prohoditi půl slovíčka.
„Podlec!" pomyslil si pan Goljadkin a nevolky vystoupil o krok ku
předu. V tu chvíli jeho excellence se obrátil a sám dosti
nerozhodně přikročil k panu Goljadkinu.

„Nu, dobře, dobře. Jděte nyní s Bohem. Prohlédnu pozorně
vaši záležitost, a vás dám doprovodit..." Tu jeho excellence
pohlédl na neznámého s hustými licousy. Tento na znamení
souhlasu kývnul hlavou.

Pan Goljadkin cítil a chápal jasně, že ho mají za cosi jiného
a dokonce ne za to, zač by měli. „Tak nebo onak," pomyslil si,
„ale promluviti si musím. Řeknu: tak a tak, vaše excellence..."

Tu ve svých pochybnostech sklopil oči k zemi a ku svému
krajnímu překvapení uviděl na botách jeho excellence velikou
bílou skvrnu. „Snad praskly?" pomyslil si pan Goljadkin. Brzy
však poznal, že boty jeho excellence nepraskly, nýbrž jen tak
silně odrážely světlo. Nápadný tento úkaz vysvětlil se panu
Goljadkinu tím, že boty byly lakované a silně se leskly. Tomu
se říká ,blik', pomyslil si náš hrdina, a tento název drží
se hlavně v dílnách umělců; jinde tomuto zjevu říkají
osvětlená hrana. Tu pan Goljadkin zdvihl oči a seznal, že je
třeba mluvit, poněvadž by jinak jeho věc mohla dospěti ke
špatnému konci. Náš hrdina postoupil tedy o krok ku předu.

„Tedy tak a tak, vaše excellence," pravil. „Ani samozvanství
v našem věku nepomůže..."

Jeho excellence na to neodpověděl, nýbrž silně zatáhl za
provázek od zvonku. Náš hrdina postoupil ještě o krok ku
předu.

„On je podlý a skrz na skrz zkažený člověk, vaše
excellence," mluvil náš hrdina skoro bez sebe, zmíraje
úzkostí, při tom však směle a rozhodně ukazoval na
nedůstojného svého blížence, jenž přestupoval v tu chvíli
okolo jeho excellence. „Tak a tak, povídám, ale narážím na
známou osobu."

Nastalo všeobecné pohnutí po slovech pana Goljadkina. Andrej
Filippovič a neznámá postava zakývali svými hlavami; jeho
excellence trhal netrpělivě ze vší síly za provázek od
zvonku, volaje služebné. Tu pan Goljadkin mladší vykročil do
předu.

„Vaše excellence," pravil. „Poníženě prosím za dovolení,
abych směl promluvit." Ve hlase pana Goljadkina mladšího bylo
cosi krajně rozhodného; všechno ukazovalo, že se cítí úplně
ve svém právu.

„Dovolte mně otázku," začal opět, předbíhaje svou
horlivostí odpověď jeho excellence a obraceje se tentokrát k
panu Goljadkinu: „Dovolte mně otázku: Víte, v přítomnosti
jakých osob se tak vyjádřujete? Víte, před kým stojíte, v
čím kabinetě se nacházíte?..."

Pan Goljadkin mladší byl celý neobyčejně vzrušen, celý
červený a zapálený rozhorlením a hněvem; ba i slzy se
objevily v jeho očích.

„Pánové Bassavrjukovi!" zařval z celého hrdla lokaj, objeviv
se ve dveřích kabinetu.

„Dobrá šlechtická rodina, pocházející z Maloruska,"
pomyslil si pan Goljadkin, a v tom okamžiku pocítil, že kdosi
velice přátelským způsobem opřel se mu jednou rukou o záda,
potom i druhá ruka přilehla k jeho zádům. Podlý blíženec
pana Goljadkina vrtěl se před ním ukazuje cestu, a náš hrdina
jasně uviděl, že ho postrkují, zdá se, k velikým dveřím
kabinetu. „Zrovna jak u Olsufija Ivánoviče," pomyslil si a
octnul se v předsíni. Ohlédl se a uviděl vedle sebe dva lokaje
jeho excellence a jednoho svého blížence.

„Plášť, plášť, plášť mého přítele! Plášť mého
nejlepšího přítele!" zaštěbetal zkažený člověk, vytrhl z
ruky jednoho sluhy plášť a hodil jej pro podlý a sprostý
posměch přímo na hlavu panu Goljadkinu. Pan Goljadkin,
vymotávaje se násilně ze svého pláště, jasně uslyšel
smích obou lokajů. Avšak nic neposlouchaje a ničeho
vedlejšího si nevšímaje vycházel už z předsíně a octnul se
na osvětleném schodišti. Pan Goljadkin mladší za ním.

„S Bohem, vaše excellence!" zvolal za panem Goljadkinem
starším.

„Podlec!" křikl náš hrdina celý bez sebe.

„I třebas podlec."

„Zkažený člověk!"

„I třebas zkažený člověk..." odpovídal důstojnému panu
Goljadkinu nedůstojný jeho nepřítel a ze vrozené mu podlosti
pohlížel shůry se schodů přímo, ani nemrkaje, do očí panu
Goljadkinu takovým způsobem, jako by ho prosil, aby ještě
pokračoval.

Náš hrdina plivnul rozhorlením a vyběhl na ulici. Byl tak
zničen, že si vůbec nepamatoval, kdo a jak ho usadil do
kočáru. Vzpamatovav se, uviděl, že ho vezou po Fontánce.
„Patrně k Izmajlovskému mostu!" pomyslil si náš hrdina. Tu se
panu Goljadkinu zachtělo ještě na něco si vzpomenouti, ale
nemohl. A bylo to cosi hrozného, co se nedá ani vysvětliti...

„Nu, nic neškodí!" rozhodl náš hrdina a jel k Izmajlovskému
mostu.

Hlava XIII.

Zdálo se, že se počasí hodlá změniti k lepšímu. Vskutku
mokrý sníh, který se valil doposud celými mraky, počínal
ponenáhlu řídnout a za nedlouho přestal padat úplně. Ukázala
se obloha a na ní tu a tam zajiskřily hvězdičky. Bylo jen
mokro, blátivo, sychravo a dusno, zejména pro pana Goljadkina,
který i bez toho jedva dechu popadal. Promoklý a proto těžký
plášť jeho projímal všechny jeho údy jakousi nepříjemnou,
teplou vlhkostí a tíží svou ještě více ochromoval jeho
silně sesláblé nohy.

Jakési zimničné záchvěvy přebíhaly jako ostří a dotěrní
mravenci po celém jeho těle; znemožením prosakoval z něho
studený, chorobný pot, tak že pan Goljadkin už zapomněl
opakovati si při této vhodné příležitosti se vrozenou sobě
pevností a rozhodností svou zamilovanou frázi, že všecko snad
nějakým způsobem, ano zcela jistě a najednou se obrátí k
lepšímu.

„Ostatně to všecko zatím ještě ujde," pomyslil si pevný a
na duchu neklesající náš hrdina, stíraje s obličeje kapky
studené vody, řinoucí se kolkolem se střechy kulatého a na
tolik promoklého klobouku, že se voda na něm už nedržela.
Dodav ještě, že to všechno nic neznamená, náš hrdina se
pokusil přisednouti na dosti tlustý špalek, jenž se povaloval
vedle hranice dříví na dvoře Olsufija Ivánoviče.

Rozumí se, na španělské serenady a hedvábné provazové
řebříky nebylo ani pomyšlení; ale přece bylo třeba postarati
se o tajný kouteček, třebas ne teplý, ale za to pohodlný a
skrytý. Silně ho vábil — mimochodem řečeno — onen koutek v
síni před obydlím Olsufija Ivánoviče, kde už dříve, skoro
hned na počátku této pravdivé pověsti, náš hrdina vystál
celé dvě hodiny mezi skříní a starou španělskou stěnou,
mezi všelikým domácím, nepotřebným haraburdím a polámaným
nářadím.

Nutno totiž podotknouti, že i tentokrát pan Goljadkin stál a
čekal už celé dvě hodiny na dvoře Olsufija Ivánoviče. Ale co
se týče tajného a útulného onoho koutku v síni, naskytly se
nyní některé nepohodlné okolnosti, jichž dříve nebylo. Prvá
okolnost byla ta, že onoho koutku si patrně povšimli a učinili
jisté ochranné kroky od té doby, co se přihodila známá
historie na posledním plese u Olsufija Ivánoviče. A za druhé
bylo nutno čekati na smluvené znamení od Kláry Olsufjevny,
protože nějaké takové znamení nezbytně musilo býti umluveno.
Vždycky se to tak dělalo, „my to nezačali a také námi to
neskončí".

Při té příležitosti pan Goljadkin vzpomněl si na jakýsi
román, který četl kdysi dávno, a v němž hrdinka dala
smluvené znamení Alfredovi za úplně podobných okolností tím,
že k oknu přivázala růžovou stužku. Jen že růžová stužka
nyní v noci a při petrohradském počasí, známém svou
vlhkostí a nespolehlivostí, nemohla se hoditi k věci a byla —
jedním slovem — vůbec nemožná.

„Ne, kam pak tady s hedvábnými provazovými řebříky,"
pomyslil si náš hrdina. „Raději si tuhle někde tajně a
tichounce postojím, třebas tadyhle." I vybral si místečko na
dvoře právě naproti oknům vedle hranice složeného dříví.
Ovšem po dvoře chodilo množství vedlejších lidí, jezdců,
kočích; mimo to hrčely povozy, frkaly koně a t. d. Ale
místečko přece bylo pohodlné. Ať si už spozorují nebo ne,
výhoda byla aspoň ta, že se nacházel ve stínu a pana
Goljadkina z domu neviděl nikdo, on však mohl viděti všechno.
Okna byla silně osvětlena, byl jakýsi slavnostní sjezd u
Olsufija Ivánoviče. Hudbu ostatně nebylo ještě slyšet.

„Tedy žádný ples; sjeli se jen tak, za nějakou jinou
příčinou," pomyslil si náš hrdina a srdce mu trochu zatlouklo.
„A určila skutečně dnešek?" mihlo se náhle jeho hlavou.
„Není omyl v datum? Možná — všecko je možno... Vida, jaká
je tu možnost! Možná, že psaní bylo napsáno už včera a já
je nedostal, protože se do toho vpletl Petruška, darebák. Anebo
je napsáno zejtra, to jest, že já... že zejtra se mělo
všechno vykonat, totiž s kočárem čekat..."

Tu náš hrdina zchladnul dokonale a počal v kapse hledati psaní,
aby se přesvědčil. Ale psaní k velikému jeho podivení v kapse
nebylo? „Kterak to?" zašeptal polomrtvý pan Goljadkin; „kde
jsem je nechal? Patrně jsem je ztratil! — To mně ještě
scházelo!" zastenal na konec. „Nu, padne-li nyní do nedobrých
rukou... A možná, že už upadlo!... Bože, co z toho bude! Bude
něco takového, že už... Ach ty osude můj nenávistný!"

Tu se pan Goljadkin zachvěl jako list při pomyšlení, že snad
nešlechetný blíženec jeho, když mu vrhl na hlavu plášť,
měl právě za účel zmocniti se dopisu, o němž nějakým
způsobem vyzvěděl od nepřátel pana Goljadkina. „Mimo to on
zachycuje cizí dopisy," uvažoval dále náš hrdina. „Důkazem
toho... Ale nač důkazy!"

Po prvém návalu úžasu a ztrnutí krev se vrazila do hlavy panu
Goljadkinu. Stenaje a skřípaje zuby chopil se za horkou svou
hlavu, sklesl na špalek a počal o čemsi přemítati... Ale
myšlénky se nikterak nevázaly v jeho hlavě. Míhaly se tam
jakési osoby, vynořovaly se tu jasněji, tu nejasně jakési
dávno zapomenuté příhody, lezly do hlavy jakési nápěvy
jakýchsi hloupých písniček... Úzkost se ho zmocňovala
nevýslovná.

„Bože můj, Bože můj!" vzdychl si náš hrdina, když se byl
trochu vzpamatoval a potlačil v prsou hluchý vzlykot, „dej mně
pevnosti ducha v nevyčerpatelné hlubině mých běd! Že jsem
ztracen, že jsem na dobro ztracen, o tom nemůže býti ani
nejmenší pochybnosti, a tak je to v pořádku, neboť nemohlo se
státi jinak nijakým způsobem. Předně jsem zbaven místa,
úplně zbaven, a nemohlo se stát, abych ho nebyl zbaven... Nu,
ovšem, nějak se to zase urovná. A mých peněz prozatím stačí
na první dobu: bude třeba nějakého bytečku, nářadí nějaké
se musí poříditi... A Petruška — to je první — u mne
nebude. Obejdu se bez dareby... vypomohou jiní nájemníci. Nu
dobře! Přijdu si a odejdu, kdy se mi zlíbí a Petruška nebude
bručet, že se vracím pozdě... Vida; proto je lépe, když si
dám posloužit od nájemníků... Tedy to by bylo všechno dobře;
jen že já mluvím pořád o tom, o čem bych neměl, a o tom, o
čem bych měl, o tom nemluvím!"

Tu myšlénka o nynějším postavení opět ozářila pamět pana
Goljadkina. Rozhlédl se kolem sebe. „Ach ty pane Bože můj,
pane Bože můj! O čem to vlastně nyní mluvím?" pomyslil si,
pozbyv nadobro rozvahy a chopil se opětně za svou rozpálenou
hlavu...

„Což, pane, už brzo ráčíte jet?" ozval se hlas nad panem
Goljadkinem. Pan Goljadkin sebou trhnul; ale před ním stál jeho
kočí, také celý až do kůže promoklý a prozáblý, jehož z
dlouhé chvíle a z netrpělivosti napadlo podívati se k panu
Goljadkinu za dříví.

„Přítelíčku, já tento... brzo, přítelíčku, hned, už
hned, jen počkej..."

Kočí odešel, bruče si cosi pod nos. „Proč pak bručí,"
přemýšlel se slzami v očích pan Goljadkin; „vždyť jsem ho
najal na celý večer... vždyť mám tedy právo! Na večer jsem
ho najal a tedy konec! Ať si třebas stojí, to je jedno. Všechno
záleží na mé vůli. Mohu jezdit, a mohu nejezdit. A že tady
stojím za hranicí dříví, to také nic neznamená... proti tomu
také nesmí ničeho namítat. Pánovi se líbí státi za
dřívím, tedy stojí za dřívím... nikomu na cti neubližuje,
takové to je. Ano, takové to je, ctěná slečno, chcete-li
vědít. A v chaloupce, milá slečno, za naší doby už nikdo
nebydlí. Takové to je! A bez mravnosti v našem průmyslovém
věku, milá slečno, nic nezmůžete, jakož sama nyní sloužíte
za zhoubný toho příklad. Že prý mohu sloužit písařem a v
chaloupce bydlet na břehu mořském. Předně, ctěná slečno, na
břehu mořském není písařů a za druhé, kde pak najdeme
advokáta. Neboť dejme tomu, abych uvedl příklad, že podám
žádost, představím se, tak a tak, že chci vstoupiti do služby
k advokátovi... a od nepřítele aby mne chránil... a vám
odpovědí, ctěná slečno, že písařů je mnoho, a tady že
nejste u emigrantky Falballa, kde jste se učila mravnosti, jakož
sama nyní sloužíte za zhoubný toho příklad. Mravnost však
znamená, ctěná slečno, doma sedět, otce si vážit a nemysliti
na ženichy před časem. Ženichové, ctěná slečno, už se
najdou svým časem, takové to je! Ovšem, nepopírám: různé
talenty musí ledacos umět, jako na fortepiano někdy zahrát, po
francouzsky promluvit, dějepis, zeměpis, zákon boží a
arithmetiku — takové to je! — A víc není třeba! K tomu
ještě kuchyně; nezbytně v oblast vědomostí každé mravné
slečny má vstoupiti i kuchyně! A nyní co z toho bude? Předně,
krasavice má a ctěná slečno, vás nepustí a pošlou za vámi
lidi, aby vás chytli; a potom pod zámek a do kláštera! A co
potom, ctěná slečno? Co mně potom přikážete dělat?
Přikážete, ctěná slečno, držíc se některých hloupých
románů, abych přicházel na nejbližší vršek a tál v
slzách, pohlížeje na chladné stěny vašeho žaláře a na
konec umřel, řídě se zvykem některých šeredných německých
básnířů a romanopisců. Není-liž pravda, slečno? Ale,
předně, dovolte mně říci vám přátelsky, že tak se dílo
nedělá, a za druhé i vás i rodiče vaše bych pořádně
vyplatil metlou za to, že vám dávali čísti francouzské knihy;
neboť francouzské knihy dobru neučí. V nich je jed, jed
nakažlivý, ctěná slečno! Aneb si myslíte — dovolte mně tu
otázku — myslíte si, že tak a tak, že uprchneme bez trestu a
tento... tam na mořském břehu že vám upravím chaloupku a
začneme spolu vrkati, o různých citech rozmlouvati, a tak že
provedeme celý život v dostatku a štěstí? A potom holátko se
narodí a my tento... tak a tak, otče drahý a státní rado,
Olsufiji Ivánoviči, hle, holátko se narodilo, tedy při této
vhodné příležitosti sejměte s nás prokletí a požehnejte
sňatek. Nikoli, slečno! Opět pravím, že tak se dílo nedělá,
a první věc je, že vrkání nijakého nebude, ani v to
nedoufejte. Nyní, ctěná slečno, muž je pán a dobrá, mravná
žena jest povinna ve všem mu hověti. A něžností, ctěná
slečno, nemilují za našich průmyslových dob. Už minuly časy
Žan-Žak-Rusóa. Muž na příklad přijde hladový z úřadu:
Dušinko — řekne — honem nějakou zákusku, vodky skleničku,
slanečka kousek. A vy, ctěná slečno, ihned musíte míti
pohotově vodky skleničku a slanečka kousek. Muž pojí s chutí
a na vás ani nepohlédne, jen řekne: běž do kuchyně,
koťátko, a dej pozor na oběd, leda že jednou jedinkrát za
týden vás poceluje, a i to jen lhostejně... Vidíte, ctěná
slečno, jak my na věc pohlížíme! Povídám, i to jen
lhostejně!... Takové to bude, když už máme o tom uvažovat,
když na to došlo, abychom takovým způsobem věci se podívali
na kloubek... A co já tu mám dělat? Proč mne, ctěná slečno,
připletli k vašim svéhlavým libůstkám? Píšete:
,Šlechetný, za mne trpící a na věky srdci mému milý
člověče a t. d.' Ano, avšak předně, já — ctěná slečno
— se pro vás nehodím, sama víte; na komplimenty nejsem mistr,
všelijaká taková libovonná dámská prázdná slovíčka
mluviti nemiluju, seladonů jsem nepřítel a zevnějšku, abych se
přiznal, nejsem zcela bezúhonného. Lživého chvástání a
nestoudnosti v nás nenaleznete, v tom se vám přiznávám nyní
se vší upřímností. Říkám, tak a tak: jsem nadán jen
přímou a upřímnou povahou a zdravým rozumem; intrikami se
nezabývám. Nejsem intrikán, povídám, a tím se vychloubám;
takové to je! Procházím se bez masky mezi dobrými lidmi, a
abych vám už všechno řekl..."

Náhle pan Goljadkin sebou trhnul. Ryšavá, úplně zmoklá brada
jeho kočího opět k němu nakoukla za dříví.

„Hned, hned, přítelíčku... Vidíš, přítelíčku, já hned,
v okamžiku, přítelíčku," omlouval se pan Goljadkin
chvějícím se, unylým hlasem.

Kočí se počesal na týle, potom pohladil svou bradu, pak
postoupil o krok ku předu... zastavil se a nedůvěřivě pohlédl
na pana Goljadkina.

„Hned, příteli; vidíš, přítelíčku, já jen trochu, já...
vidíš... jen okamžik tady... vidíš, můj milý..."

„A což vůbec nepojedete?" řekl konečně kočí pevným
hlasem, přistoupiv až k samému panu Goljadkinu.

„Ale ne, muj milý, já hned. Vidíš, přítelíčku, já tu
čekám..."

„Tak."

„Vidíš, můj milý... A z které vesnice pak jsi, můj milý?"

„Jsem panský poddaný."

„Máš dobrého pána?"

„Tak, tak..."

„Ano, můj milý; jen počkej, přítelíčku. Vidíš, můj
milý... A jsi už dávno v Petrohradě?"

„Už celý rok jezdím."

„A dobře se máš, můj milý?"

„Tak, tak."

„Ano, můj milý. Děkuj prozřetelnosti boží, přítelíčku.
Jen dobrého člověka vždycky hledej. Nyní jsou dobří lidé
vzácní, můj milý. On tě omyje, nakrmí, napojí, můj milý
— totiž dobrý člověk... A časem, vždyť víš, že i skrze
zlato tekou slzy, můj milý... vidíš žalostný příklad;
takové to je, můj milý."

Kočímu bylo jaksi líto pana Goljadkina. „Nu račte tedy, já
ještě počkám. A dlouho tu ještě budete čekat?"

„Ne, můj milý, nedlouho. A víš, já už nebudu čekat, můj
milý. Co myslíš, přítelíčku? Spoléhám na tebe... Já už
nebudu čekat."

„A tedy vůbec nepojedete?"

„Ne, můj milý, nepojedu. A tobě se odvděčím, můj milý.
Vidíš, takové to je. Mnoholi ti náleží, můj milý?"

„Nu, jak jsme se smluvili, tolik mi račte dát. Čekal jsem,
pane, dlouho. Vždyť vy člověku neublížíte, pane."

„Nu, tu máš tedy, můj milý, tu máš." Při těch slovech pan
Goljadkin zaplatil kočímu šest rublů stříbra, a rozhodnuv se,
že nebude déle tratiti času, t. j. že půjde dobrovolně, a to
tím více, poněvadž věc byla rozhodnuta, kočího propustil, a
čekati tedy nebylo nač, vydal se ze dvora, vyšel ze vrat, zahnul
na levo a neohlížeje se, dal se bez dechu, ale radostně do
běhu. „Snad se všechno urovná k lepšímu," pomyslil si.
„Takovým způsobem vyhnul jsem se aspoň neštěstí."

Skutečně panu Goljadkinu stalo se jaksi neobyčejně lehko v
duši. „Ach kdyby se to urovnalo k lepšímu," opět si pomyslil
náš hrdina, sám ostatně málo důvěřuje svým slovům. „Já
tento..." uvažoval dále. „Anebo radši takhle, z druhé
strany... Anebo ještě lépe udělat takhle?"

V takových pochybnostech, hledaje klíč, jímž by rozluštil
své záhady, doběhl až k Semenovskému mostu, a přiběhnuv k
Semenovskému mostu, moudře a definitivně rozhodl, že se vrátí.

„Tak to bude lépe," myslil si. „Raději z druhé strany,
totiž takhle. Budu jen tak... budu postranním pozorovatelem a
konec. Jsem jen pozorovatel, osobnost vedlejší — nic víc. Co
se tam koli sběhne, nic nebude mou vinou. Takové to je! Takové
to bude nyní!"

Náš hrdina tedy rozhodnuv, že se vrátí, skutečně se vrátil,
a to tím spíše, poněvadž dle šťastného svého nápadu
pokládal se nyní za osobu zcela postranní. „Tak je to lépe:
za nic neodpovídám a přece uvidím, čeho mi bylo třeba.
Takové to bude!" Výpočet byl tedy spolehlivější a věc je
ukončena.

Upokojiv se, zabral se opět pod mírný stín své uspokojivé a
ochranné hranice dříví a pozorně počal pohlížeti na okna.
Tentokrát nebylo mu souzeno hleděti a čekati dlouho. Najednou
bylo pozorovati ve všech oknech jakýsi podivný ruch, zamíhaly
se postavy, rozhalily se záclony a celé skupiny lidí tísnily se
u oken Olsufija Ivánoviče, všechny hledaly cosi, pátraly po
čemsi na dvoře.

Náš hrdina, zabezpečený hranicí dříví, počal také
zvědavě sledovati všeobecný ruch a horlivě natahoval svou
hlavu tu na pravo, tu na levo aspoň na tolik, na kolik mu
dovoloval krátký stín hranice, jež ho chránila. Náhle ztrnul,
zachvěl se a div na místě nesklesl úžasem. Zdálo se mu...
slovem, dovtípil se na jisto, že nehledali na dvoře cosi a
nepátrali po čemsi, nýbrž že hledali právě jeho, pana
Goljadkina. Všichni pohlížejí nyní směrem k němu. Prchnouti
nebylo lze — spatřili by ho...

Ztrnulý pan Goljadkin přikrčil se co možná nejtěsněji ke
dříví a tu teprve spozoroval, že zrádný stín ho vydal
nepřátelům, že ho nezakrýval celého. S největší radostí
uvolil by se náš hrdina prolézti nyní nějakou myší děrou
skrze hranici dříví a tichounce si tam poseděti, jen kdyby to
bylo možno. Ale nebylo nijaké možnosti. Ve své agonii počal
tedy odhodlaně a přímo pohlížeti na všechna okna; tak je to
lépe... A náhle shořel studem. Už ho spozorovali, všichni
najednou ho spozorovali, všichni ho vábí rukama, všichni mu
kynou hlavami, všichni ho volají. Cvaknulo a otevřelo se
několik vyhlídek; několik hlasů počalo mu najednou cosi
volati...

„Jen se divím, že těm holčinám nenasekají hned za
dětských let," bručel pro sebe náš hrdina, pozbyv poslední
špetky rozvahy. Nenadále ze dveří vyběhl on (však víme, kdo)
v pouhém úřadním fraku, bez klobouku, udýchaný, kroutě se,
pocupávaje, poskakuje a projevuje zrádným způsobem velikou
radost nad tím, že spatřil konečně pana Goljadkina.

„Jakube Petroviči," zaštěbetal známý svou zbytečností
člověk. „Jakube Petroviči, vy jste zde? Nastudíte se! Je zde
chladno, Jakube Petroviči. Pojďte do světnice."

„Jakube Petroviči! Ne, já jen tak, Jakube Petroviči," zamumlal
pokorným hlasem náš hrdina.

„Ne, není možná, Jakube Petroviči. Zvou vás, uctivě zvou,
čekají tam na vás. Abych prý jim učinil potěšení a přivedl
k nim Jakuba Petroviče. Tak mne prosili."

„Ne, Jakube Petroviči; já bych, vidíte, já bych raději...
Bylo by lépe, kdybych šel domů, Jakube Petroviči..." omlouval
se náš hrdina, smaže se na drobném ohni a mrzna studem a
hrůzou zároveň.

„Ne-ne-ne-ne!" zaštěbetal odporný člověk. „Nikterak,
nikterak! Pojďme!" zvolal rozhodným hlasem a táhl ke schodům
pana Goljadkina staršího. Pan Goljadkin starší se pokusil
nejíti; ale poněvadž na něho hleděli ze všech stran a
vzpírat a protiviti se bylo by hloupo, náš hrdina tedy šel —
vlastně nelze říci, aby šel, protože rozhodně ani nevěděl,
co se s ním děje. „Nu, nic neškodí; to jen tak mimochodem,"
pomyslil si.

Dříve než se náš hrdina mohl trochu vzpamatovati a sebrati
své myšlénky, octnul se v sále. Byl bledý, rozcuchaný,
utýraný. Kalnýma očima obhlédl zástup — a hrůza! Sál,
všechny komnaty — všechno, všechno bylo plno, plničko. Lidí
síla, dam celá oranžerie. Vše to se tísnilo okolo pana
Goljadkina, všechno se snažilo k panu Goljadkinu, vše to
zdvihalo na svých ramenou pana Goljadkina, jenž zřetelně
pozoroval, že ho posouvají v jistou stranu. „Snad ne ke
dveřím," mihlo se ve hlavě pana Goljadkina. Ale neposouvali ho
ke dveřím, nýbrž přímo k pohodlnému křeslu Olsufija
Ivánoviče. Vedle křesla s jedné strany stála Klára
Olsufjevna, bledá, unylá, smutná, ostatně však nádherně
odětá. Zejména padly do oka panu Goljadkinu drobounké bílé
kvítečky na jejích černých vlasech, což působilo znamenitý
effekt.

Po druhé straně křesla držel se Vladimír Semenovič v černém
fraku, s novým svým řádem v petlici. Pana Goljadkina vedli pod
rameny — a sice, jak už praveno výše, přímo k Olsufiju
Ivánoviči — po jedné straně pan Goljadkin mladší, jenž si
dodal výrazu neobyčejně slušného a spolehlivého, z čehož se
náš hrdina nad míru radoval, po druhé pak straně ho vedl
Andrej Filippovič s nejslavnostnějším výrazem ve tváři.

„Co by to znamenalo?" pomyslil si pan Goljadkin. Když pak
uviděl, že ho vedou k Olsufiju Ivánoviči, náhle jako by ho
blesk ozářil. Myšlénka o zachyceném dopise mihnula se mu
mozkem. V nevýslovné agonii stanul náš hrdina před křeslem
Olsufija Ivánoviče. „Co teď?" pomyslil si. „Rozumí se,
směle, to jest otevřeně, ale slušně. Bylo tak a tak a t. d."

Ale čeho se náš hrdina bál, patrně se nestalo. Olsufij
Ivánovič přivítal, zdá se, velmi pěkně pana Goljadkina, a
ačkoli mu ruky nepodal, přec aspoň, hledě na něho, zakýval
svou šedovlasou a úctu vzbuzující hlavou, zakýval s jakýmsi
slavnostně truchlivým, ale zároveň blahosklonným výrazem. Tak
se aspoň zdálo panu Goljadkinu. Ba zdálo se mu, že dokonce i
slza se zaleskla v kalných očích Olsufija Ivánoviče; zdvihl
oči a spozoroval, že také na řasách Kláry Olsufjevny,
stojící vedle, zaleskla se slzička, že také v očích
Vladimíra Semenoviče jako by bylo cosi nedobrého — že
konečně trvalý, důstojný klid Andreje Filippoviče také stál
za všeobecné, slzavé účastenství — ba spozoroval na konec,
že jinoch, kdysi tak nápadně podobný váženému radovi, už
hořce vzlykal, použiv k tomu nynějšího okamžiku...

Či snad to všechno se panu Goljadkinu jen zdálo, protože sám
také zaslzel a jasně cítil, jak mu horké slzy tekly po
studených tvářích. Hlasem, plným štkání, smířen s lidmi i
osudem a jsa velice dojat v tento okamžik láskou netoliko k
Olsufiju Ivánoviči, netoliko ke všem hostům dohromady, nýbrž
i ke škůdnému blíženci svému, jenž nyní patrně dokonce už
nebyl škůdný, ba ani ne blížencem pana Goljadkina, nýbrž
zcela postranním a krajně laskavým člověkem, obrátil se nás
hrdina k Olsufiju Ivánoviči s dojemným výlevem duše své; ale
z plnosti všeho, co se v něm nashromáždilo, nemohl pranic
vyjádřiti a proto pouze výmluvným gestem mlčky ukázal na své
srdce...

Konečně Andrej Filippovič, chtěje bezpochyby ušetřiti
citelnosti šedovlasého starce, odvedl pana Goljadkina trochu
stranou a zanechal ho tam, tuším, ve zcela nezávislém
postavení. Usmívaje se, bruče si cosi pod nos, trochu na
rozpacích, ale na všechen způsob skoro úplně smířený s
lidmi a s osudem, počal se náš hrdina kamsi prodírati skrze
hustý zástup hostí. Všichni se mu vyhýbali, všichni na něho
pohlíželi s jakousi divnou zvědavostí a s jakýmsi
nevysvětlitelným, záhadným soucitem.

Náš hrdina se probral do sousedního pokoje — všude tatáž
pozornost. Slyšel neurčitě, jak se celý zástup tlačil v jeho
zápětí, jak pozorovali každý jeho krok, jak po tichounku
všichni mezi sebou rozmlouvali o čemsi velice zajímavém,
vrtěli hlavami, mluvili, soudili, uvažovali a šeptali si. Panu
Goljadkinu velice by se chtělo zvědít, o čem všichni soudí,
uvažují a šeptají. Ohlédl se a spatřil vedle sebe pana
Goljadkina mladšího. Pocítiv potřebu chopiti ho za ruku a
odvésti stranou, požádal způsobem co nejvíce přesvědčivým
pana Goljadkina mladšího, aby mu byl nápomocen při všech jeho
budoucích krocích a neopouštěl ho v kritickém okamžiku. Pan
Goljadkin mladší vážně pokynul hlavou a pevně stiskl ruku
pana Goljadkina staršího. Srdce se zatetelilo nadbytkem citů v
prsou našeho hrdiny. Ostatně on s těží popadal dechu, cítil,
že ho cosi tísní, že všechny ty na něho obrácené oči jaksi
ho shýbají a tlačí...

Pan Goljadkin spozoroval mimochodem onoho radu, jenž nosil na
hlavě vlásenku. Rada pohlížel na něho přísným, zkoumavým
pohledem, jenž nebyl nikterak obměkčen všeobecným soucitem.
Náš hrdina se odhodlal jíti přímo k němu, aby se na něho
pousmál a ihned se s ním dorozuměl; ale jaksi se mu to
nepodařilo. Na nějakou chvíli pan Goljadkin pozbyl skoro úplně
vědomí, ztratil i paměť a cit... Vzpamatovav se, spozoroval,
že se otáčí uprostřed hostí, kteří ho obstoupili širokým
kruhem.

Náhle z druhého pokoje zavolali pana Goljadkina; volání ozvalo
se rázem z celého zástupu. Všechno se vzrušilo, všechno
zahlučilo, všichni se hrnuli ke dveřím prvního sálu. Hrdinu
našeho skoro vynesli na rukou, při čemž se krutě zlostný rada
v paruce octnul vedle pana Goljadkina. Tento rada vzal ho náhle za
ruku a usadil ho vedle sebe naproti křeslu Olsufija Ivánoviče,
ostatně v dosti velké vzdálenosti od něho. Všichni, kdokoli
byli v komnatách, všichni se usadili v několika řadách kolem
pana Goljadkina a Olsufija Ivánoviče. Všechno utichlo a
uspokojilo se, všichni zachovávali slavnostní mlčení, všichni
pohlíželi na Olsufija Ivánoviče, očekávajíce patrně cosi ne
zcela obyčejného.

Pan Goljadkin spozoroval, že vedle křesla Olsufija Ivánoviče a
také tedy naproti radovi usadili se druhý pan Goljadkin a Andrej
Filippovič. Mlčení trvalo dále; čekali opravdu něčeho.

„Zrovna jako v nějaké rodině, když některý její člen se
vydává na dalekou cestu; jenom schází, aby teď všichni vstali
a poznamenali se křížem," pomyslil si náš hrdina.

Náhle však vzniknul hluk a všeobecný ruch přetrhl další
úvahy pana Goljadkina. Stalo se, čeho všichni dávno už
čekali. „Jede, jede," ozvalo se v zástupu.

„Kdo jede?" proneslo se hlavou pana Goljadkina a náhle se
otřásl od jakéhosi divného pocitu.

„Je čas!" řekl rada, pozorně vzhlédnuv na Andreje
Filippoviče. Andrej Filippovič opět vzhlédl na Olsufija
Ivánoviče. Vážně a slavnostně pokynul hlavou Olsufij
Ivánovič.

„Vstaňme," promluvil rada, zdvihaje pana Goljadkina. Všichni
vstali. Tu rada vzal za ruku pana Goljadkina staršího a Andrej
Filippovič pana Goljadkina mladšího, a oba slavnostně svedli
dohromady dva úplně k sobě podobné uprostřed zástupu, jenž
je obstoupil se zvědavostí. Náš hrdina rozhlédl se rozpačitě
kolem sebe, ale hned ho zastavili a ukázali mu na pana Goljadkina
mladšího, jenž k němu vztáhl ruku.

„A, to nás chtějí smířit," pomyslil si náš hrdina a s
láskou vztáhl ruku k pana Goljadkinu mladšímu; potom — —
potom k němu vztáhl i svou hlavu. Totéž učinil i druhý pan
Goljadkin...

Tu se však panu Goljadkinu staršímu zdálo, že věrolomný
přítel jeho se usmívá, že na rychlo čtverácky mrknul na
zástup je obklopující, že jest cosi zlověstného, v obličeji
nešlechetného pana Goljadkina mladšího, ba že činí jakýsi
úšklebek v okamžiku svého jidášského políbení... Panu
Goljadkinu zaznělo ve hlavě, v očích se mu zatmělo; zdálo se
mu, že síla, celý řetěz úplně sobě podobných Goljadkinů s
hlukem se vdírá do všech dveří sálu; ale bylo pozdě...
Zvučný, zrádný polibek se ozval a...

Tu se přihodil zcela neočekávaný případ... Dvéře do sálu
se otevřely s hlukem a na prahu se objevil takový člověk, že
pouhý pohled na něho zmrazil pana Goljadkina. Nohy jako by mu
byly přirostly k zemi. Výkřik ani se nevydral z jeho
stísněných prsou. Ostatně pan Goljadkin věděl už všechno
napřed a dávno tušil cosi podobného.

Neznámý vážně a slavnostně se přiblížil k panu Goljadkinu.
Pan Goljadkin znal tu postavu velice dobře. Viděl ji, velmi
často ji vídal, i dnes ji viděl... Neznámý byl vysoký,
tělnatý člověk v černém fraku s vysokým řádem na krku a
obdařený hustými, velmi černými licousy; jen cigaro v ústech
scházelo k úplné podobnosti... Za to pohled neznámého, jak už
praveno, zmrazil hrůzou pana Goljadkina.

S vážným a slavnostním vzezřením strašný člověk
přistoupil k ubohému hrdinovi naší povídky... Náš hrdina
vztáhnul k němu ruku; neznámý vzal ho za ruku a táhl za
sebou... S tváří plnou rozpaků ohlédl se kolem zničený náš
hrdina...

„To je, to je Kresťjan Ivánovič Ruthenspitz, doktor mediciny a
chirurgie, váš dávný známý, Jakube Petroviči!" zaštěbetal
čísi protivný hlas nad samým uchem pana Goljadkina. On se
ohlédl: to byl protivný svými podlými duševními vlastnostmi
blíženec pana Goljadkina. Neslušná, zlověstná radost zářila
z jeho obličeje; s vytržením třel si ruce, s nadšením obracel
kolkolem svou hlavu, s nadšením pocupával kolem všech a
každého. Zdálo se, že jest hotov začíti hned tancovat
radostí. Konečně poskočil ku předu, vzal jednomu z lokajů
svíci z ruky a kráčel napřed, svítě na cestu panu Goljadkinu
a Kresťjanu Ivánoviči.

Pan Goljadkin slyšel jasně, jak všechno, co bylo v sále, se
hrnulo za ním, jak se všichni tísnili a tlačili jeden druhého
a všichni společně jako jedním hlasem počali volati za panem
Goljadkinem, jen aby se nebál, to že není nic, že je to jen
starý přítel a známý jeho, Kresťjan Ivánovič Ruthenspitz...

Konečně přišli na parádní, jasně osvětlené schodiště. Na
schodech byla také hromada lidí. Hlučně se otevřely dvéře do
dvora a pan Goljadkin se octnul na venkovských schůdkách spolu s
Kresťjanem Ivánovičem. U schůdků stál kočár, zapřažený
čtyřmi koňmi, které frkaly netrpělivostí. Zlopřející pan
Goljadkin mladší třemi skoky seběhl se schodů a sám otevřel
dvířka kočáru. Kresťjan Ivánovič přesvědčujícím gestem
požádal pana Goljadkina, aby si sedl. Ostatně
přesvědčujícího gesta nebylo ani třeba; bylo tu dosti lidí,
kteří by ho sami posadili. Zmíraje hrůzou, ohlédl se pan
Goljadkin nazpět: celé jasně osvětlené schody byly posety
lidem; zvědavé oči pohlížely na něho odevšad; sám Olsufij
Ivánovič předsedal na hořejším odpočívadle schodiště ve
svém pohodlném křesle a pozorně, se značným účastenstvím
pohlížel na všechno, co se tu dálo. Všichni čekali. Repot
netrpělivosti přeběhl po zástupu, když se pan Goljadkin
ohlédl nazpět.

„Doufám, že tu není nic... pranic neslušného... anebo
takového, co by mohlo vzbuditi přísnost... a pozornost všech,
na kolik se týče mého úřadního poměru?" promluvil
rozpačitě náš hrdina. Hluk a hovor zdvihl se kolkolem a
všichni záporně zavrtěli hlavami. Slzy vytryskly z očí pana
Goljadkina.

„V takovém případě jsem hotov... svěřuju se úplně... a
odevzdávám osud svůj v ruce Kresťjana Ivánoviče."

Sotva pan Goljadkin dořekl, že úplně svěřuje svůj osud v
ruce Kresťjana Ivánoviče, strašný, ohlušitelný, radostný
křik vydral se hned z úst všech, kdož ho obklopovali a
zlověstným ohlasem se valil po celém zástupu, jenž zde
očekával. Tu Kresťjan Ivánovič z jedné strany a Andrej
Filippovič z druhé vzali pana Goljadkina pod ramena a počali ho
usazovati do kočáru; blíženec pak z podlého zvyku svého
pomáhal od zadu. Nešťastný pan Goljadkin starší vrhl svůj
poslední pohled na všechny a na všechno a chvěje se, jako
kotě, které polili studenou vodou — je li dovoleno takové
porovnání — vlezl do kočáru. Za ním hned si usedl Kresťjan
Ivánovič. Dvéře se zavřely, bylo slyšeti prasknutí biče po
koních, koně strhly kočár s místa... a všechno se hrnulo za
panem Goljadkinem. Pronikavé, zběsilé výkřiky všech
nepřátel jeho valily se za ním místo požehnání na cestu.

Nějakou dobu míhaly se ještě lecjaké tváře vedle kočáru,
jenž unášel pana Goljadkina; ale znenáhla počaly se vzdalovati
a na konec zmizely úplně. Nejdéle vytrval neslušný blíženec
pana Goljadkina. Zastrčiv ruce do pobočních kapes svých
zelených, úřadních kalhot, běžel se spokojenou tváří,
poskakuje tu z jedné, tu z druhé strany kočáru; časem,
zachytiv se rukou za okenní rám a zavěsiv se na kočár,
prostrkoval oknem svou hlavu a jako by se loučil, posýlal panu
Goljadkinu rukou hubičky. Avšak i on počal umdlévati, pořád
řidčeji a řidčeji se ukazoval, až konečně zmizel úplně.

Trapná bolest svírala srdce pana Goljadkina; krev vroucím
klokotem bila mu do hlavy; bylo mu dusno, chtělo se mu rozepnouti
se, obnažiti prsa, posypati je sněhem a politi studenou vodou.
Konečně pozbyl vědomí... Když se vzpamatoval, uviděl, že ho
koně nesou po jakési neznámé cestě. Na pravo i na levo
černaly se lesy; bylo hlucho a pusto. Náhle ztrnul: dva ohnivé
zraky pohlížely na něho v temnotě a zlověstnou, pekelnou
radostí blýskaly tyto dva zraky. To není Kresťjan Ivánovič!
Kdo je to? Či je to on? Ano, on. Je to Kresťjan Ivánovič, ale
ne bývalý, starý, nýbrž jiný Kresťjan Ivánovič! Je to
hrozný Kresťjan Ivánovič!...

„Kresťjane Ivánoviči, vždyť já... já jsem, tuším, nic
neudělal, Kresťjane Ivánoviči," počal třesoucím se hlasem
náš hrdina, chtěje aspoň z části svou pokorností a
poslušností obměkčiti hrozného Kresťjana Ivánoviče.

„Vy dostanete erární kvartýr s dřívím, světlem a obsluhou,
čehož nejste hoden," zavzněla přísně a hrozně, jako ortel,
odpověď Kresťjana Ivánoviče.

Náš hrdina vykřikl a chopil se za hlavu. Och, on to už dávno
předvídal.

Psáno r. 1846.


[1] Známý obraz v Petrohradském Eremitáži, představující
zkázu Pompeji.

[2] Pseudonym spisovatele Senkovského.

[3] Rozsypaná sůl je znamení neladu mezi přítomnými osobami.

[4] Faublas — hrdina románu ,Les amours du chevalier de Faublas'
od Louveta de Couvray.




NÉTIČKA NEZVÁNOVA.

POVÍDKA.

I.

Otce svého nepamatuju. Umřel, když mi bylo dvě léta. Má matka
se provdala podruhé. Toto druhé manželství přineslo jí mnoho
hoře, ačkoli vzniklo z lásky. Můj otčím byl hudebník. Osud
jeho jest velice pozoruhodný: byl to nejpodivnější člověk ze
všech, koho jsem znala. Vtiskl se příliš silně v první dojmy
mého dětství, tak silně, že dojmy tyto měly vliv na můj
celý život. Proto především, aby mé vypravování bylo
srozumitelno, přivedu zde jeho životopis. Vše, co budu nyní
vypravovati, zvěděla jsem později od proslulého houslisty B.,
který byl soudruhem a dobrým přítelem mého otčíma od samého
mládí.

Příjmení mého otčíma bylo Jefimov. Narodil se na panství
velmi bohatého statkáře a byl synem jistého chudého
hudebníka, jenž se po dlouholetém kočování usadil na panství
onoho statkáře a byl členem jeho orchestru. Statkář žil
nádherně a nade všechno vášnivě miloval hudbu. Vypravovali o
něm, že ačkoli ze svého statku nikdy nevyjížděl, ba ani do
Moskvy ne, náhle se kdysi rozhodl, že pojede do ciziny do
jakýchsi lázní, a vyjel si tam na pouhých několik neděl pouze
proto, aby uslyšel jakéhosi proslulého houslistu, který, jak
tvrdily noviny, chystal se uspořádati v oněch lázních tři
koncerty.

Doma měl slušný hudební sbor, na nějž tratil skoro všechny
své důchody. Můj otčím vstoupil do tohoto sboru klarinetistou.
Byly mu dvacetdva roky, když se seznámil s jistým podivným
člověkem. V témž újezdě žil bohatý hrabě, jenž přišel
na mizinu tím, že si vydržoval domácí divadlo. Tento hrabě
vypověděl kapelníka svého orchestru, rodilého Vlacha, pro
nezřízené chování. Kapelník byl opravdu špatný člověk.
Když ho vyhnali, klesl úplně, počal choditi po vesnických
hospodách, opíjel se, časem i žebral, a nikdo v celé gubernii
nechtěl mu již dáti místa. S tímto člověkem spřátelil se
můj otčím.

Přátelství toto bylo nevysvětlitelné a divné, neboť nikdo
nespozoroval, aby se byl sebe méně změnil ve svém chování po
příkladu svého druha, ba i sám statkář, který mu z počátku
zakazoval přáteliti se s Vlachem, hleděl později skrze prsty na
jejich přátelství. Konečně kapelník náhle zemřel. Našli ho
záhy z rána sedláci v příkopě u hráze. Bylo provedeno
soudní šetření a shledalo se, že zemřel mrtvicí. Majetek
jeho nacházel se u mého otčíma, jenž ihned předložil
důkazy, že má plné právo uvázati se v toto dědictví:
nebožtík zůstavil totiž vlastnoruční zápis, v němž činil
Jefimova svým dědicem pro případ své smrti.

Dědictví záleželo z černého fraku, bedlivě šetřeného
nebožtíkem, který se stále ještě nadál, že nalezne místo,
a pak z houslí na pohled zcela obyčejných. Nikdo nečinil
námitek proti tomuto dědictví. Ale po nějakém čase k
statkáři přišel první houslista hraběcího orchestru s listem
od hraběte. V listě onom hrabě žádal, aby přemluvili
Jefimova, by prodal housle, zbylé po Vlachovi, jež si hrabě
velice přál získati pro svůj hudební sbor. Nabízel za ně
tři tisíce rublů a připomenul, že už několikrát posýlal
pro Jegora Jefimova, aby s ním osobně uzavřel tuto koupi, tento
vsak tvrdošíjně odmítal. Hrabě končil svůj list
ubezpečením, že nabízí za housle cenu dobrou, že nežádá
slevy, a v tvrdošijnosti Jefimova že vidí urážlivé pro sebe
podezření, jako by chtěl při koupi využitkovati jeho prostoty
a neznalosti, a proto prosí, aby mu statkář domluvil.

Statkář poslal ihned pro otčíma.

„Proč nechceš prodati housle?" ptal se ho. „Vždyť jich
nepotřebuješ. Nabízejí ti tři tisíce rublů, je to cena
krásná, a jednáš nerozumně, domníváš-li se, že ti dají
více. Hrabě tě neoklame."

Jefimov odpověděl, že k hraběti sám nepůjde, a pošlou-li ho,
bude to jen vůle pánova. Hraběti houslí neprodá, a budou-li mu
je chtít násilím vzíti, i to že bude na vůli pánově.

Bylo jasno, že touto odpovědí se dotknul nejcitlivější struny
v povaze statkářově. Nutno sděliti, že statkář vždy s
hrdostí tvrdíval, že ví, kterak jednati se svými hudebníky,
protože jsou všichni do posledního praví umělci, a proto jeho
orchestr jest nejen lepší než orchestr hraběcí, nýbrž
nezadá ani sborům v hlavním městě.

„Dobře!" odvětil statkář; „oznámím hraběti, že houslí
prodati nechceš, a sice že prostě nechceš, protože máš plné
právo buď prodat anebo neprodat. Rozumíš? Ale sám se tě
ptám, nač potřebuješ houslí? Tvůj nástroj je klarinet,
ačkoli jsi špatný klarinetista. Postup je mně. Dám za ně tři
tisíce. Kdo by byl řekl, že je to takový nástroj !"

Jefimov se usmál.

„Ne, pane, neprodám jich," odpověděl. „Ovšem, záleží na
vaší vůli..."

„Což myslíš, že tě nutím, že naléhám na tebe!" zvolal
statkář rozmrzelý, tím více, že rozmluva se dála před
hraběcím hudebníkem, jenž si mohl dle této scény způsobiti
nepěkný pojem o postavení všech hudebníků ve statkářově
orchestru. „Odejdi, nevděčný! Ať tě víc ani nevidím! Kam
bys se poděl beze mne se svým klarinetem, na který ani hráti
neumíš? A u mne jsi opatřen stravou, šatstvem, dostáváš
plat; žiješ jako urozený člověk, jsi u mne umělcem, ale
nechceš to chápat, nechceš tomu rozumět. Odejdi a nedráždi
mne svou přítomností!"

Statkář zaháněl od sebe každého, na koho se zlobil, protože
se obával sám sebe, své prudkosti. Za nic na světě však by
nechtěl jednati příliš přísně s „umělcem", jak nazýval
své hudebníky.

Koupě tedy se nezdařila a zdálo se, že je tím vše skončeno,
když tu náhle, asi za měsíc, hraběcí houslista spískal
hrozný proces. Na svůj vrub podal na mého otčíma udání, v
němž dokazoval, že otčím zavinil smrt Vlachovu a zahubil ho se
zištným úmyslem, zmocniti se bohatého dědictví. Dokazoval,
že závěť byla vylouděna násilně a nabízel se, že předvede
svědky pro své tvrzení. Ani prosby, ani domluvy hraběte i
statkáře, kteří se oba ujali mého otčíma, nemohly udavače
zviklati v jeho úmyslu. Namítali mu, že lékařská prohlídka
těla nebožtíka kapelníka byla provedena pravidelně, že
vystupuje proti očividným faktům, snad z osobní zášti a ze
zlosti, že se mu nepodařilo dostati drahocenný nástroj, jejž
hrabě pro něho kupoval. Houslista stál na svém, dušoval se,
že má pravdu, dokazoval, že mrtvice nevznikla z opilství,
nýbrž z otrávení a žádal, aby byla nařízena nová
lékařská prohlídka.

Na prvý pohled jeho důvody zdály se vážnými. Rozumí se, soud
nařídil vyšetřování. Jefimova vzali a poslali do města do
vězení. Započala soudní pře, která vzbudila zájem po celé
gubernii. Odbyla se velmi rychle, a výsledek byl takový, že
houslista byl usvědčen ve lživém udání. Byl odsouzen k
spravedlivému trestu, ale až do konce stál na svém a tvrdil,
že má pravdu. Posléze však se přiznal, že nemá nijakých
důkazů, že důkazy, které uváděl, sám si vymyslil, avšak
že při jich vymýšlení jednal dle jistého předpokládání a
důvtipu; neboť i nyní, když už byla předsevzata druhá
lékařská prohlídka a nevinnost Jefimova byla i formálně
dokázána, zůstává přece při svém starém přesvědčení,
že příčinou smrti nešťastného kapelníka byl Jefimov,
ačkoli ho snad nezahubil jedem, nýbrž nějakým jiným
způsobem. Rozsudek však nemohl býti proveden: houslista se
náhle roznemohl zánětem mozku, zbláznil se a skonal v
trestnické nemocnici.

Pokud trval tento proces, statkář choval se způsobem co
nejšlechetnějším. Staral se o mého otčíma tak, jako by byl
jeho vlastní syn. Několikrát přijel ho těšit do vězení,
dával mu peníze, zvěděv, že Jefimov rád kouří, přivážel
mu nejlepší cigara, a když byl otčím uznán za nevinna,
vystrojil slavnost celému orchestru. Statkář pohlížel na
proces Jefimova jako na věc, týkající se celého orchestru,
neboť dobrého chování svých hudebníku vážil si snad ne-li
více, tedy aspoň stejně jako jejich uměleckých vloh.

Minul celý rok, když se náhle po gubernii roznesla zpráva, že
do gubernského města přijel jakýsi známý houslista, Francouz,
a hodlá tam uspořádati několik koncertů. Statkář hned se
počal starati, jakým způsobem by si pojistil jeho návštěvu. A
podařilo se mu: Francouz slíbil, že přijede. Už bylo všechno
hotovo k jeho příjezdu, sezván byl skoro celý újezd, když tu
náhle všechno přijalo jiný obrat.

Jednoho rána oznámili statkáři, že Jefimov zmizel beze stopy.
Začalo pátrání, ale nikde ani stopy. Orchestr byl v
choulostivém postavení, scházel mu klarinetista. Tři dni po
zmizení Jefimova statkář obdržel náhle od Francouze list, v
němž se hrdě zříkal pozvání a mezi řádky mu dával na
srozuměnou, že příště bude velice opatrný v obcování s
takovými pány, kteří si vydržují své vlastní hudební
sbory, že je nemilé viděti opravdový talent pod správou
člověka, jenž nechápe jeho ceny, a že na příklad Jefimov,
skutečný umělec a nejlepší houslista, se kterým se mu
podařilo v Rusku se setkati, slouží dostatečným důkazem
spravedlivosti jeho slov.

Když statkář přečetl tento list, byl hluboce překvapen. Obsah
listu rozhořčil ho do hlubiny duše. Jak? Jefimov, ten samý
Jefimov, o něhož se tak staral, jemuž prokázal tolik
dobrodiní, tento Jefimov pomluvil ho tak bezohledně, tak
nesvědomitě v očích evropského umělce, v očích člověka,
jehož mínění tolik si vážil. A mimo to list byl
nepochopitelný i s druhé stránky. Sděluje mu, že Jefimov jest
umělec vysokého nadání, že je houslista, že však nedovedl
oceniti jeho nadání a nutil ho hráti na jiném nástroji. To
všechno překvapilo statkáře tak velice, že se bez meškání
připravil k cestě do města, aby si promluvil s Francouzem, když
tu obdržel lístek od hraběte, jenž ho bez prodlení zval k
sobě a sděloval, že ví o všem, že cizí virtuos je nyní u
něho s Jefimovem, a poněvadž byl nemile dotčen drzostí a
klevetou tohoto posledního, že ho dal zadržeti, z kteréžto
příčiny statkářův příjezd je nezbytný, nemluvě o tom, že
kleveta Jefimova týká se také samého hraběte; věc je vážná
a nutno ji rozřešiti co možná nejdříve.

Statkář vypravil se tedy bez meškání k hraběti, tam se hned
seznámil s Francouzem a vysvětlil mu celou historii mého
otčíma, při čemž dodal, že v Jefimovu nepodezříval tak
vysokého nadání, protože Jefimov byl u něho dosti špatným
klarinetistou, kdežto nyní poprvé slyší, že uprchlý od něho
hudebník je houslista. K tomu připomenul, že Jefimov jest
člověk svobodný a užíval vždy plné vůle, tak že mohl vždy
a v každou dobu odejíti, kdyby ho byli vskutku utlačovali.

Francouz byl udiven. Pozvali Jefimova. Tohoto s těží bylo možno
poznat. Choval se vypínavě, odpovídal posměšně a stál na
pravdě toho, co namluvil Francouzovi. Vše to krajně podráždilo
hraběte, jenž přímo oznámil mému otčímu, že je darebák,
klevetník a hoden nejhanebnějšího trestu.

„Nečiňte si starostí, osvícenosti; jsem už s vámi
náležitě obeznámen a znám vás dobře," odpověděl můj
otčím. „K vůli vám jedva jsem ušel kriminálu. Vím, kdo
navedl Alekseje Nikiforyče, vašeho bývalého hudebníka, aby mne
udal."

Hrabě byl hněvem bez sebe, uslyšev takovou hroznou obžalobu.
Div, že se ovládl. Ale v sále se nacházel úředník, jenž
náhodou přijel k hraběti za úředními záležitostmi, a ten
oznámil, že nemůže nechati vše jen tak, poněvadž urážlivá
hrubost Jefimova zavírá v sobě zlomyslné, nespravedlivé
obvinění, nařknutí a proto žádá co nejuctivěji, aby ho
směl zatknouti hned zde, v hraběcím domě.

Francouz se vyjádřil, že jest naplněn rozhořčením a nechápe
takového černého nevděku.

Tu můj otčím odpověděl ve své rozkvašenosti, že jest
lepší jakýkoli trest, soud a třebas nové trestní
vyšetřování, než ten život, který zakoušel až doposud,
nacházeje se ve statkářově orchestru a nemaje prostředků, aby
ho opustil dříve pro svou chudobu. S těmi slovy vyšel ze sálu
spolu s osobami, jež ho zatkly. Zavřeli ho do odlehlé
světničky v hraběcím domě a pohrozili mu, že ho zejtra
vypraví do města.

Okolo půlnoci otevřely se dvéře do světničky vězňovy.
Vešel statkář. Byl v županu, střevících a držel v ruce
rozžatou svítilnu. Zdálo se, že nemohl usnout a trapná starost
ho přiměla, aby v takovou pozdní hodinu opustil lože. Jefimov
nespal a s podivením pohlédl na příchozího. Tento postavil
svítilnu a s hlubokým vzrušením sedl na židli naproti němu.

„Jegore," pravil statkář, „proč jsi mne tak urazil?"

Jefimov neodpovídal. Statkář opětoval svou otázku a jakýsi
hluboký cit, jakási podivná tesknost zvučela v jeho slovích.

„E Bůh ví, proč jsem vás tak urazil, pane!" odpověděl
konečně můj otčím a mávnul rukou. „Ďábel mne patrně
popletl! Ani sám nevím, kdo mne k tomu všemu svádí! Vidím,
že mně není souzeno žíti u vás... Sám ďábel do mne vlezl!"

„Jegore!" počal znova statkář; „vrať se ke mně. Všechno
ti zapomenu, všechno ti odpustím. Poslechni, budeš prvním mezi
mými hudebníky; naznačím ti služné daleko větším než
ostatním..."

„Ne, pane, ne; raději ani nemluvte. Mně není souzeno žíti u
vás... Pravím vám, že ďábel do mne vlezl. Dům vám zapálím
nad hlavou, vrátím li se k vám. Padne to někdy na mne a taková
tesknota se mne časem zmocňuje, že bych se raději ani na
světě neviděl! Nyní už nemohu za sebe ani odpovídat. Raději
mne, pane, nechte. A to všechno od té doby, co se ten dábel
spřátelil se mnou..."

„Kdo?" optal se statkář.

„E ten, co zdech', jako pes, jehož se celý svět odřekl:
Taliján."

„To on tě, Jegore, hrát naučil?"

„Ano! Mnohému mne naučil na mou zkázu. Raději kdybych ho
nikdy nebyl spatřil."

„Což i on byl mistr na housle, Jegore?"

„No, sám on uměl nemnoho, ale dobře učil. Já jsem se vyučil
sám; on mně jen ukazoval. Ale raději aby mně ruka uschla, než
tato nauka. Já sám nyní nevím, co chci. Hle, optejte se mne,
pane: ,Jegorko, co chceš? Všechno ti mohu dát!' a já vám,
pane, ani slovíčka nedám za odpověď, protože sám nevím, co
chci. Ne, raději mne, pane, zanechte, už po druhé vám
povídám. Vždyť já vyvedu něco takového, že mne vypraví
někam hodně daleko a bude všemu konec!"

„Jegore!" pravil statkář po kratičké pomlčce; „tak zhola
tě nepustím. Nechceš-li u mne sloužiti, jdi si. Jsi člověk
svobodný, mocí tě držeti nemohu; ale tak beze všeho nyní od
tebe neodejdu. Zahraj mně něco, Jegore, na své housle mně něco
zahraj! Pro Boha, zahraj něco! Já ti nerozkazuju, rozuměj mně,
nenutím tě, ale se slzami tě prosím, zahraj mně, Jegoruško,
pro Boha, zahraj mně to, co jsi hrál Francouzovi. Ulev mně u
duše. Víš, že jsem tvrdohlavý, jako ty; i já mám svou hlavu,
Jegoruško! Já cítím s tebou, měj i ty pro mne cit. Živ nemohu
být, dokud mně nezahraješ to — ovšem z dobré vůle a ochoty,
co jsi hrál Francouzovi."

„Buď si!" řekl Jefimov. „Zařekl jsem se, pane, že nikdy
před vámi nebudu hráti, zrovna před vámi, ale zlost mne nyní
přešla. Zahraju vám, avšak ponejprv a naposled. Více, pane,
nikdy a nikde mne neuslyšíte, i kdybyste mně tisíc rublů
sliboval."

Tu vzal housle a počal hráti své variace na ruské písně. B.
tvrdil, že tyto variace byly jeho první a nejlepší kousek na
housle a že nikdy více nic nehrál tak krásně a s takým
nadšením. Statkář, jenž bez toho nemohl lhostejně poslouchati
hudbu, plakal hlasitě. Když hra skončila, vstal se židle,
vyndal tři sta rublů, podal je mému otčímu a pravil:

„A nyní jdi, Jegore. Vypustím tě odsud a sám všechno
spravím u hraběte. Ale poslechni: nikdy více mně nepřicházej
na oči. Leží před tebou široká cesta: ale srazíme-li se kdy
na ní, bude mně i tobě nedobře. Nu, s Bohem... Počkej! Ještě
ti dám jednu radu na cestu, jen jednu: Nepij a uč se, pořád se
uč — nezhrdni! Pravím ti to, jakoby ti vlastní otec pravil.
Hleď, ještě jednou ti opakuju: uč se, a sklenky se varuj. Jen
jednou-li se napiješ z hoře (a hoře zakusíš nemálo!), jsi
ztracen, všechno poletí k čertu a možná že sám zdechneš
někde v příkopě, jako tvůj Taliján. A nyní s Bohem!...
Počkej, políbíme se!"

Pocelovali se a hned na to můj otčím vyšel na svobodu.

Jedva se ocitl na svobodě, první dílo jeho bylo, že prohýřil
v nejbližším újezdním městě svých tři sta rublů,
seznámiv se s nejnižší, nejšpinavější společností
jakýchsi hýřilů, a skončil tím, že bez groše a ode všech
opuštěn nucen byl vstoupiti do chudičkého orchestru kočovného
venkovského divadla jako první a snad jediný houslista.

To vše ovšem nesouhlasilo úplně s jeho původními záměry,
jež záležely v tom, aby se co nejdříve dostal do Petrohradu,
kde se hodlal učiti, nalézti si dobré místo a vzdělati se v
pravého umělce. Ale ani život v malinkém orchestru se mu
nevydařil. Můj otčím se brzo znesvářil s ředitelem
kočovného divadla a opustil jej. Tu sklesl úplně na duchu a
odhodlal se k zoufalému kroku, jenž hluboko poranil jeho hrdost.
Napsal list známému nám statkáři, vylíčil mu své postavení
a požádal ho za peníze. List byl psán dosti nezávisle, ale
odpovědi na něj neobdržel. Napsal tedy druhý list, ve kterém
nejponíženějšími slovy nazýval statkáře svým dobrodincem a
lichotil mu titulem pravého cenitele umění, a prosil opětně za
pomoc.

Konečně přišla odpověď. Statkář mu poslal sto rublů a
několik řádek, psaných rukou jeho komorníka, v nichž si
vyžadoval, aby byl příště zbaven všelikých žádostí.
Otčím, obdržev tyto peníze, chtěl se hned vypraviti do
Petrohradu, ale když zaplatil dluhy, zbylo tak málo peněz, že
na cestu nebylo ani pomyšlení. Zůstal tedy opět na venkově,
opětně vstoupil do jakéhosi venkovského hudebního sboru, ale
zase v něm nevydržel, a přecházeje takovým způsobem s jednoho
místa na druhé a chovaje stále naději, že se dostane co
nejdřív nějak do Petrohradu, strávil na venkově celých šest
let.

Konečně jakási hrůza ho obešla. Spozoroval se zoufalstvím,
jak strašně utrpělo jeho nadání, neustále potlačované
nepořádkem, žebráckým živobytím, a jednoho rána opustil
svého ředitele, sebral své housle a přišel do Petrohradu,
živě se skoro jen almužnou. Ubytoval se kdesi na půdě a tu se
poprvé seznámil s B., jenž právě v tu dobu přijel z Německa
a také měl v úmyslu učiniti zde karriéru.

Brzy se spřátelili a B. až doposud s hlubokým citem vzpomíná
o této známosti. Oba byli mládi, oba se stejnými nadějemi, oba
s jedním a týmž cílem. Ale B. nacházel se teprve v letech
prvé mladosti, zkusil doposud málo bídy a hoře; mimo to byl
především Němec a bral se za svým cílem houževnatě,
systematicky, s plným vědomím svých sil a maje skoro úplně
sestavený rozpočet, co z něho jednou bude — kdežto soudruhu
jeho bylo už třicet let, byl už unavený, utýraný, pozbyl
trpělivosti, vyplýtval své první, zdravé síly, jsa nucen
celých sedm let pro kus chleba toulati se po venkovských
divadlech a statkářských orchestrech. Sily mu dodávala jedině
věčná, neoblomná myšlénka, jak by se vymanil na konec ze
svého bídného postavení, nashromáždil něco peněz a dostal
se do Petrohradu. Avšak myšlénka ta byla neurčitá, mlhavá;
byl to jakýsi neodbytný, vnitřní hlas, který po letech pozbyl
své původní jasnosti v očích samého Jefimova, a když
konečně přišel do Petrohradu, přišel tam skoro nevědomě,
jsa veden pouze jakýmsi starým zvykem stálých tužeb a
stálého přemítání o této cestě a nevěda vlastně ani sám,
co si tam počne. Jeho nadšení bylo jakési křečovité,
prosycené žlučí, okamžité, jakoby sám sebe chtěl oklamati
tímto nadšením a přesvědčiti sebe, že nezmizela v něm
ještě prvotná síla, prvotní zápal, prvotné nadšení.

Toto neustávající nadšení překvapilo chladného,
methodického B.; byl oslněn a vítal mého otčíma jako
budoucího velikého hudebního genia. Jinak si ani neuměl
představiti budoucí osud svého soudruha. Ale v brzku B. otevřel
oči a pochopil ho úplně. Seznal jasně, že ony okamžité
návaly a zimničná netrpělivost jsou jen následek bezvědomé
zoufalosti při vzpomínce na ztracené nadání; ba že i samo
nadání hned na počátku nebylo asi příliš značné, že tu
bylo mnoho zaslepenosti, marného sebevědomí, přílišné
spokojenosti samým sebou a neustálé fantasie, neustálého
blouznění o své geniálnosti.

„Avšak," vypravoval B. — „nemohl jsem se nepodiviti podivné
povaze svého soudruha. Přede mnou se zjevně odehrával zoufalý,
zimničný boj křečovitě napjaté vůle a vnitřní malomoci.
Nešťastník po celých sedm let uspokojoval se pouhými sny o
budoucí své slávě na tolik, že ani nespozoroval, kterak
ztratil i to nejelementárnější v našem umění, kterak ztratil
i prvopočátečný mechanismus hry. A při tom při všem v jeho
nespořádané představivosti stále se vytvářely
nejkolosálnější plány do budoucnosti. Nejen že chtěl býti
geniem prvé třídy, jedním z prvních houslistů na světě;
nejen že se už pokládal za takového genia: chtěl se mimo to
státi i skladatelem, nemaje ani ponětí o kontrapunktu. Ale nade
všechno mne překvapovalo," pokračoval B., „že v tomto
člověku při jeho úplné malomoci, při jeho nicotné znalosti
techniky umění, vězelo takové hluboké, takové jasné a,
možno říci, instinktivní porozumění pro umění. On je
vyciťoval a chápal v sobě tak silně, že není divu, když
zbloudil ve vlastním sebeoceňování a pokládal se za kněze
uměn, za genia, kdežto byl jen hlubokým, instinktivným kritikem
umění. Časem se mu podařilo vysloviti svým hrubým, prostým,
všeliké nauky dalekým jazykem takové hluboké pravdy, že jsem
až ztrnul a nemohl pochopiti, jakým způsobem to všechno uhodl,
ačkoli nikdy nic nečetl, nikdy se ničemu neučil, a jsem mu
opravdu mnohým zavázán," dodal B. — „jemu a jeho radám, co
se týče mého vlastního zdokonalení."

„Co se týče mne samého," pokračoval B. — „byl jsem sám
sebou spokojen. Také jsem vášnivě miloval své umění, ačkoli
jsem věděl hned na samém počátku své dráhy, že mně nic
nadobyčejného není třeba, že budu vlastně jen nádenníkem v
umění. Za to však jsem hrdý tím, že jsem nezakopal, jako
nedbalý služebník, to, co mně bylo dáno přírodou, nýbrž
naopak vyzískal jsem steronásobně, a jestliže se chválí má
zřetelnost při hře, jestliže se diví mé dokonalé technice,
jsem vším tím zavázán neustálé, bedlivé práci, jasnému
vědomí svých sil, dobrovolnému sebepodceňování a své
věčné ošklivosti k vypínavosti, k předčasné spokojenosti
samým sebou a k lenosti jakožto přirozenému následku této
spokojenosti."

B. se také pokusil sděliti se svými radami se svým soudruhem,
jemuž se úplně z počátku podřizoval, ale tím ho jen
zbytečně zlobil. Nastalo mezi nimi ochlazení! Brzy na to B.
spozoroval, že se jeho soudruha stále častěji a častěji
zmocňuje apatie, tesklivost a nuda, že záchvaty jeho nadšení
stávají se řidšími a řidšími a že po tom po všem
následovala jakási mračná, divná duševní skleslost.
Konečně Jefimov počal zanedbávati své housle a nedotekl se
jich někdy po celé týdny. Do úplného pádu nebylo už daleko a
brzy nešťastník upadl do všech neřestí. Před čím ho
varoval jeho statkář, to se stalo: rady neúčinkovaly a B. se
mimo to bál promluviti k němu slova.

Ponenáhlu Jefimov klesl do krajního cynismu. Nestyděl se jísti
na účet soudruha B., a jednal při tom tak, jakoby měl na to
plné právo. A prostředky na živobytí se vyčerpávaly. B.
ledajak si vypomáhal hodinami, nebo hrál za peníze na
večerních zábavách u kupců, u Němců, u nebohatých
úřadníků, kteří, ač nemnoho, ale přece něco platili.
Jefimov jakoby ani nechtěl pozorovati nouze svého soudruha;
jednal s ním bezohledně a časem po celé neděle neuznal ho za
hodna ani slova.

Kdysi B. mu připomenul způsobem co nejvlídnějším, že by
neměl tak zanedbávati své housle, aby úplně neodvykl svému
nástroji; tu se Jefimov úplně rozzlobil a prohlásil, že se
schválně už nikdy nedotkne svých houslí, jakoby si myslil, že
ho bude někdo na kolenou za to prosit.

Jindy B. potřeboval společníka, aby s ním hrál na večerní
zábavě a požádal za to Jefimova. Tato žádost Jefimova
vzběsila. Prohlásil se vztekem, že není pouliční šumař a
nesníží se tak, jako B., aby ponižoval ušlechtilé umění
hrou před sprostými řemeslníky, kteří nemohou míti smyslu
pro jeho hru a nadání.

B. na to neodpověděl ani slova, ale Jefimov, rozváživ toto
pozvání za nepřítomnosti svého soudruha, který šel hrát,
došel k přesvědčení, že to byla jen narážka na to, že je
živ na cizí útraty, a mělo mu býti pokynutím, aby se také
vynasnažil něco vydělati. Když se B. vrátil, Jefimov mu počal
náhle vytýkati sprostotu jeho jednání a prohlásil, že u něho
nezůstane déle ani minutu. Skutečně zmizel někam asi na dva
dni, ale třetího dne opět se objevil, jakoby se nebylo nic
přihodilo, a žil dále starým způsobem.

Jen dávný zvyk, staré přátelství a soustrast, kterou B.
pociťoval k ztracenému člověku, zdržovala ho od záměru,
učiniti konec takovému nespořádanému živobytí a rozejíti se
na dobro s přítelem. Ale konečně se přece rozešli. Štěstí
se usmálo na B.; získal si čísi mocné podpory a podařilo se
mu uspořádati skvělý koncert. V tu dobu byl už výborným
umělcem a brzy na to rychle se šířící dobrá pověst jeho
zjednala mu místo v orchestru dvorní opery, kde se v brzku
dodělal úplně zaslouženého úspěchu.

Při loučení dal Jefimovu něco peněz a se slzami ho prosil, aby
se vrátil na pravou cestu. B. i nyní nemůže na něho
vzpomínati bez hlubokého soucitu. Známost s Jefimovem zůstavila
jeden z nejhlubších dojmů jeho mladosti. Spolu započali svou
dráhu, tak vroucně se spřátelili, že i samo podivínství,
hrubé a příkré vady Jefimova ještě silněji k němu
připoutávaly B. — On mu rozuměl, viděl ho skrz naskrz, a
předvídal, jak to všechno skončí. Při loučení se objali a
oba zaplakali. Tu Jefimov se slzami a vzlykotem prohodil, že je
ztracený, nejnešťastnější člověk, že to ví už dávno,
ale nyní teprva že zcela jasně poznal svou zkázu.

„Nemám nadání!" dodal a zbledl jako mrtvý.

B. byl silně dojat.

„Poslyš, Jegore Petroviči," namítl mu; „co to pášeš nad
sebou? Vždyť se jen hubíš svým zoufalstvím. Nemáš
trpělivosti ani zmužilosti. Nyní v návalu duševní skleslosti
tvrdíš, že nemáš nadání. Není pravda! Máš nadání,
ubezpečuju tě. Nadání máš. Vidím to už z toho, jak cítíš
a chápeš umění. Dokážu ti to celým tvým životem. Vždyť
sám jsi mně vypravoval své bývalé osudy. Už tehda padlo na
tebe toto bezvědomé zoufalství. A tenkrát tvůj první učitel,
onen podivný člověk, o kterém jsi mně tak mnoho vypravoval,
poprvé v tobě probudil lásku k umění a uhodl tvé nadání. A
pocítil jsi to tehda právě tak mocně a těžce, jako nyní
pociťuješ. Ale ty jsi sám nevěděl co se s tebou děje.
Nelíbilo se ti v domě statkářově, avšak sám jsi nevěděl,
čeho se ti chce. Tvůj učitel zemřel příliš záhy. Zanechal
tě s pouhými nejasnými snahami a hlavně nevysvětlil ti, co jsi
ty sám. Tys cítil, že je ti třeba jiné dráhy, mnohem
širší, že jsou ti souzeny jiné cíle, ale nechápal jsi, jak
se to provede, a ve svém stesku pojal jsi v nenávist všechno, co
tě obkličovalo tehda. Tvých šest let nouze a bídy neprošlo
nadarmo; učil jsi se, přemýšlel jsi, nabýval jsi vědomí o
sobě a o svých silách, rozumíš nyní umění i svému účelu.
Příteli, jest jen třeba trpělivosti a zmužilosti. Očekává
tě los skvělejší, než jest můj: jsi stokrát víc umělcem,
než já; ale dej ti Bůh aspoň desátou část mé trpělivosti.
Uč se a nepij, jak ti radil tvůj dobrý statkář, a hlavní věc
— začni od začátku, od abecedy. Co tě trápí? Bída, nouze?
Ale vždyť bída a nouze vychovávají umělce. Jsou neodlučny od
počátků umělecké dráhy. Nyní tebe ještě nikdo
nepotřebuje, nikdo nechce vědít o tobě: ale tak to chodí na
světě. Avšak jen počkej, co bude potom, až poznají, že máš
nadání. Závist, malicherné podlosti, a zvláště hloupost
nahrnou se na tebe hůře než bída. Talent potřebuje soucitu,
jemu jest třeba, aby mu rozuměli, a zatím uvidíš, jaké
osobnosti tě obstoupí, až jen trochu dostihneš svého cíle.
Budou do bláta šlapat a s opovržením přehlížet to, co se v
tobě vypracovalo těžkou prací, strádáním, hladem, bezesnými
nocmi. Nebudou ti dodávati mysli, nebudou tě těšit tvoji
budoucí přátelé; nebudou ti ukazovati, co je v tobě dobrého a
pravého, nýbrž se zlovolnou radostí budou vyzdvihovati do
výše každý tvůj poklések, budou ti ukazovati zejména na to,
co je v tobě špatného, na to, v čem se mýlíš a pod maskou
chladnokrevnosti a opovržení k tobě budou jako svátek
oslavovati každou tvou chybu (kdo prý se nedopouští chyby!). Ty
jsi na neštěstí vypínavý, často nevčas hrdý, můžeš tedy
urazit samolibou ničemnost a pak bude běda: ty budeš sám a jich
mnoho. Utýrají tě špendlíky. Vždyť i já to už počínám
zakoušet. Seber se tedy nyní! Nemáš ještě tak hroznou nouzi,
můžeš být živ, neopovrhuj sprostou prací, štípej drva, jako
jsem já je štípal na večerních zábavách u chudých
řemeslníku. Ale ty's netrpěliv, jsi choroben svou
netrpělivostí, je v tobě málo prostoty, příliš mnoho
chytračíš, příliš mnoho přemýšlíš, dáváš příliš
mnoho práce své hlavě. Jsi drzý na slovech a dostáváš
strach, když máš vzíti do ruky smyčec. Jsi samolibý a máš
málo smělosti. Směleji tedy, potrp, uč se, a nemás-li důvěry
ve své síly, naděj se na náhodu: máš oheň, máš cit. Snad
dojdeš k cíli, a ne-li, aspoň se pokus. Neztratíš při tom na
žádný způsob, poněvadž možná výhra jest příliš veliká.
V tomto případě naše snad jest veliká věc!"

Jefimov poslouchal svého bývalého soudruha s hlubokým citem.
Ale ponenáhlu, co tento mluvil, bledost mizela s jeho lící, jež
oživla ruměncem; jeho oči jiskřily nezvyklým ohněm smělosti
a naděje. Brzy tato ušlechtilá smělost přešla v sebevědomí,
potom v obvyklou drzost a konečně, když B. končil svou domluvu,
Jefimov už ho poslouchal roztržitě a s netrpělivostí.
Nicméně stiskl mu vroucně ruku, poděkoval mu a jsa náhlý v
přechodech od nejhlubší pokory a duševní skleslosti do krajní
hrdosti a drzosti, prohlásil troufale, aby si přítel nečinil
starostí o jeho budoucnost, že ví, jak upraviti svůj osud, že
v brzku i on doufá nalézti protekce, uspořádá koncert a pak
rázem si dobude slávy i peněz.

B. pokrčil rameny, ale nenamítl ničeho svému bývalému
soudruhu a tak se rozešli, rozumí se, ne na dlouho. Jefimov ihned
utratil peníze, jež dostal od B. a přišel si pro jiné po
druhé, po čtvrté, potom po desáté; konečně B. přešla
trpělivost a zapřel se mu. Od té doby ztratil ho úplně s očí.

Uplynulo několik let. Kdysi B. se vracel domů ze zkoušky. V
jedné uličce u dveří špinavé hospody setkal se s člověkem
chatrně oblečeným, opilým, který ho zavolal jménem. Byl to
Jefimov. Velice se změnil, sežloutl, opuchl v obličeji. Bylo
patrno, že nespořádaný život vložil na něho svou pečeť
nezhladitelným způsobem.

B. se velice zaradoval a sotva spolu promluvili dvě tři slova,
vešli do hospody, kam ho zatáhl Jefimov. Tam v odlehlé, malé,
začazené světničce prohlédl si blíže svého soudruha.
Ukázalo se, že byl skoro v hadrech, v rozbitých botách;
otrhaná jeho náprsenka byla celá politá vodkou. Vlasy mu
počínaly šedivět a vylézat.

„Co se s tebou děje? Kde jsi nyní?" ptal se B.

Jefimov se zarazil, ba dostal z počátku i strach, odpovídal
nesouvisle, trhaně, tak že si B. pomyslil, že má před sebou
člověka pomateného. Konečně se Jefimov přiznal, že nemůže
vypravovat, nedají li mu napíti se vodky a v hospodě že už
dávno nemá úvěru. Při těch slovech se začervenal, ačkoli se
snažil dodati si odvahy jakýmsi smělým gestem; ale vypadlo to
drze, strojeně, dotěrně, tak že všechno bylo hrozně
žalostné a vzbudilo soustrast v dobrém B., jenž poznal, že
jeho předtuchy se vyplnily úplně. Nicméně dal přinésti
vodky. Jefimov změnil se ve tváři vděčností a přišel do
takových rozpaků, že se slzami v očích byl hotov políbiti
ruku svému dobrodinci. Při obědě B. zvěděl k velikému svému
překvapení, že nešťastník je ženat. A překvapení jeho
vzrostlo ještě více, když se hned na to dověděl, že žena
byla příčinou všeho jeho neštěstí a hoře, že tento sňatek
zničil na dobro všechen jeho talent.

„Kterak to?" optal se B.

„Já, brachu, dva roky už nevzal houslí ani do ruky,'
odpověděl Jefimov. „Má stará je kuchařka, nevzdělaná,
hrubá ženská. Aby ji čert!... My se jen pereme spolu, jiného
neděláme nic."

„Proč jsi se tedy ženil, když je to takové?"

„Neměl jsem co jíst. Seznámil jsem se s ní, ona měla asi
tisíc rublů. Skočil jsem tedy do toho a oženil jsem se. A ona
se do mne zamilovala. Sama se mi zavěsila na krk. Kdož ji nutil!
Peníze jsou utraceny, propity — nu, brachu, co tu s talentem!
Všechno je to tam."

B. spozoroval, že Jefimov jaksi chvátá, aby se před ním
ospravedlnil.

„Všeho jsem nechal, všeho," dodal. A tu mu oznámil, že v
poslední době dostihl už skoro úplné dokonalosti na houslích,
a že třebas i B., jenž se pokládá nyní za jednoho z prvních
houslistů ve městě, nedosáhne mu ani do kotníků, jestli že
zachce.

„Proč jsi tedy všeho nechal?" ptal se udivený B. „Měl bys
si hledati místo."

„Nestojí to za to!" odvětil Jefimov a máchnul rukou. „Kdo
pak tam z vás čemu rozumí! Co umíte? Nic, pranic neumíte.
Tanec nějaký v baletě zahudlat — to je vaše umění. Dobrého
houslistu jak živi jste ani neviděli ani neslyšeli. Nač vás
vyrušovat; zůstávejte si, jak chcete."

Tu Jefimov opět máchnul rukou a div nesklouznul se židle,
protože byl už pořádně nachmelen. Potom počal zváti k sobě
B. Tento se omluvil, vzal si jeho adressu a slíbil, že zejtra
zcela jistě k němu přijde. Jefimov, který byl nyní úplně
syt, pohlížel posměšně na svého bývalého soudruha a
všemožným způsobem se snažil nějak ho píchnouti. Když
odcházeli, chopil se drahé šuby a podal ji B., jako nižší
vyššímu. Když procházeli první světnicí, zastavil se a
představoval B. hospodskému a hostům jako prvního a jediného
houslistu v celém hlavním městě. Slovem počínal si
neobyčejně špinavě v tu chvíli.

Přes to však B. vyhledal ho druhého dne z rána v podkroví, kde
jsme všichni tehda přebývali v krajní nouzi v jediné
světnici. Byly mně tehda čtyři roky a dvě léta byla už
maminka provdána za Jefimova. Byla to ubohá žena. Bývala
dříve vychovatelkou, byla výborně vzdělána, hezká, ale
chudobná, a proto se provdala za stařičkého úřadníka, mého
otce. Prožila s ním pouze rok. Když pak můj otec náhle zemřel
a nepatrné dědictví bylo rozděleno mezi jeho dědice, maminka
zůstala se mnou s malou částkou peněz, které se jí dostaly za
podíl. Jíti opět někam za vychovatelku s dítětem na rukou
bylo těžko.

V tu dobu jakousi náhodou setkala se s Jefimovem a skutečně se
do něho zamilovala. Byla enthusiastka, blouznilka, viděla v
Jefimovu jakéhosi genia, uvěřila jeho vypínavým slovům o
skvělé budoucnosti; její představivosti lichotila slavná
účast, býti oporou, průvodkyní geniálního člověka a
provdala se tedy za něho. Ale hned v prvním měsíci zmizely
všechny její sny a naděje a otevřela se před ní žalostná
skutečnost.

Jefimov, který se opravdu snad oženil proto, že maminka měla
nějaký tisíc rublů na penězích, jakmile peníze byly
utraceny, složil ruce v klín a jakoby byl rád zámince, hned
prohlásil všude a každému, že sňatek zhubil jeho nadání,
že nemohl pracovati v dusné světnici tváří v tvář s
hladovou rodinou, že za takových okolností není ani pomyšlení
na písně a hudbu, a konečně že mu patrně už při narození
byl přisouzen takový nešťastný osud. Zdá se, že i sám
později byl přesvědčen o spravedlivosti svých žalob a těšil
se takto novou výmluvou. Zdálo se, že tento nešťastný,
zahubený talent sám hledal vnější příležitosti, na kterou
by mohl svésti všechny nehody, všechna neštěstí. Ale při tom
nikterak nemohl přesvědčiti sebe o hrozné pravdě, že už jest
dávno a na vždy ztracen pro umění. Křečovitě zápolil jako s
děsivým chorobným snem s tímto hrozným přesvědčením, a
konečně, když skutečnost ho udolávala, když se mu chvílemi
otvíraly oči, cítil, že neschází mnoho, aby úžasem pozbyl
rozumu. Nemohl tak lehko vzdáti se pomyšlení na to, co tak
dlouho tvořilo celý jeho život, a do poslední své minuty se
domníval, že ještě nevypršela jeho hodina.

V dobách pochybností oddával se opilství, které svým
šeredným výparem rozhánělo jeho tesknotu. Snad ani sám
nepozoroval, jak potřebná byla pro něho žena v tuto dobu. To
byla živá omluva a skutečně můj otčím div nesešílel při
myšlénce, že až pochová ženu, která zahubila jeho, všechno
další půjde už svou cestou.

Ubohá maminka mu nerozuměla. Jako pravá blouznilka nedodržela
ani prvního kroku v odporné skutečnosti: stala se prchlou,
zlostnou, svárlivou, tu chvíli se hádala s mužem, jenž
nacházel jakousi rozkoš v tom, mohl li ji mučit, a bez
přestání ho pobízela k práci. Ale zaslepenost, utkvělá idea
mého otčíma, jeho bláznovství učinily ho skoro nelidským a
necitelným. Jen se jí posmíval a zapřísáhl se, že nevezme
houslí do rukou do samé smrti ženiny, a také jí to oznámil s
krutou bezohledností.

Maminka která ho přese všechna příkoří vášnivě milovala
až do smrti, nemohla snésti takového života. Stala se
chorobnou, věčně trpící, žila v neustálých mukách a kromě
všeho tohoto hoře padala na ni samotnou veškera péče o
uživení rodiny. Počala vařit a zřídila si nejprve jídelnu
pro příchozí. Ale muž jí tajně bral všechny peníze a tak se
stávalo, že nezřídka místo oběda byla nucena posýlat
prázdné nádobí těm, pro koho vařila.

Když B. nás navštívil, zabývala se praním prádla a barvením
starých šatů. Takovým způsobem živili jsme se ledajak v
našem podkroví.

Chudoba naší rodiny překvapila B.

„Poslouchej, co to mluvíš za hlouposti," pravil otčímovi;
„kde je tu zahubené nadání? Vždyť ona tebe živí, a co ty
děláš?"

„E nic," odvětil otčím.

Ale B. neznal ještě všech útrap maminčiných. Muž přiváděl
k sobě do bytu často celé zástupy různých otrhanců a
křiklounů a čeho při tom nenatropili!

B. dlouho přemlouval svého bývalého soudruha; konečně mu
oznámil, nebude-li se chtít polepšiti, že mu v ničem
nepomůže. Řekl mu bez okolků, že mu peněz nedá, protože by
je propil, a na konec požádal, aby mu zahrál něco na housle,
aby viděl, co se dá pro něho učinit. Když pak otčím odešel
pro housle, B. chtěl potaji dáti něco peněz mamince, ona však
se zdráhala přijati jich. Po prvé měla bráti almužnu! B. dal
tedy peníze mně a ubohá žena se rozplývala v slzách. Otčím
přinesl housle a požádal nejprve za vodku, poněvadž prý jinak
nemůže hráti. Poslali pro vodku. Napil se a rozvázal.

„Zahraju ti něco svého vlastního, z přátelství," pravil mu
a vytáhl pod prádelníkem tlustý, zaprášený sešit.

„To všechno jsem psal já sám," pravil, ukazuje na sešit.
„Však uvidíš! To nejsou, brachu, vaše balety."

B. prohlédl si mlčky několik stránek; potom rozevřel noty,
které přinesl s sebou a požádal otčíma, aby své skladby
nechal stranou a sehrál něco z toho, co on mu přinesl.

Otčím se trochu zamrzel, ale ze strachu, aby nepozbyl nabízené
mu podpory, vyhověl žádosti B.

Tu B. seznal, že bývalý jeho soudruh skutečně mnoho pracoval a
získal za doby jich rozluky, ačkoli se chvástal, že od samé
svatby nebere nástroje do ruky. Bylo třeba viděti radost mé
ubohé matky. Pohlížela na muže a znova byla na něho hrda.
Dobrý B. měl upřímnou radost a rozhodl, že zaopatří
otčíma. Měl už tehda značné styky a bez otálení počal
prosit a doporučovati svého nešťastného soudruha, přijav od
něho předem ubezpečení, že se bude chovati dobře. Prozatím
ho lépe ošatil na svůj účet a doprovodil ho k některým
známým osobám, na nichž záviselo místo, o něž se pro něho
ucházel. Nutno podotknouti, že Jefimov pohrdal vším pouze na
slovech, ale zdá se, že s největší radostí přijal nabídku
svého starého soudruha.

B. vypravoval, že se až styděl za všechno pochlebování a za
všechny ponížené poklony, kterými se otčím snažil ho
udobřiti, boje se, aby si nějak nepokazil jeho přízeň.
Chápal, že ho vedou na dobrou cestu, ba přestal i píti.

Konečně se nalezlo pro něho místo v divadelním orchestru.
Složil dobře zkoušku, protože celoměsíční pilnou prací
nahradil zase vše, čeho pozbyl za půldruhého roku nečinnosti,
slíbil, že i budoucně bude pracovat a správně i přesně
konati své nové povinnosti.

Avšak postavení naší rodiny se o nic nezlepšilo. Otčím
nedával mamince ani kopejky ze svého služného, všechno
utrácel sám, propíjel a projídal s novými přátely, jichž si
nasbíral hned celý kroužek. Spřátelil se hlavně s
divadelními zřízenci, choristy, figuranty, slovem s takovými
lidmi, mezi nimiž mohl hráti první úlohu, za to však se
vzdaloval lidí opravdu nadaných. Dovedl svým novým přátelům
vnuknouti jakousi zvláštní úctu k sobě, ihned jim namluvil,
že je člověk zneuznaný, že má ohromný talent, že ho
zahubila žena a konečně že jejich kapelník hudbě vůbec ani
nerozumí. Vysmíval se všem členům orchestru, smál se výběru
kusů, jež se dávaly na divadle, a konečně i samým
skladatelům hraných oper. Posléze počal vykládati jakousi
novou theorii hudby, slovem omrzel celý orchestr, znesvářil se
se všemi soudruhy i s kapelníkem, nahrubil svým představeným,
získal si pověst nad míru nepokojného, urputného a zároveň
nicotného člověka, tak že se stal konečně pro všechny
nesnesitelným.

Bylo opravdu podivno viděti člověka tak bezvýznamného,
špatného, málo platného a nedbalého výkonného hudebníka,
jak činí takové ohromné nároky s neobyčejnou hrdopyšností,
vychloubačností a s nezvykle příkrým tonem.

Věc skončila tím, že se otčím znesvářil i s B., vymyslil si
ošklivou pomluvu, nejohavnější klevetu a dal ji do oběhu jako
očividnou pravdu. Propustili ho z orchestru po šestiměsíční
nepořádné službě za nedbalost v konání povinností a za
nestřízlivé chování. Ale nesešel tak rychle se svého místa.
Brzy ho uviděli ve starých hadrech, protože slušné šatstvo
všechno bylo zase prodáno a zastaveno. Počal navštěvovati své
bývalé soudruhy z divadla, ať už byli rádi nebo neradi
takovému hostu, roznášel klepy, mluvil hlouposti, naříkal na
své živobytí a zval k sobě každého, aby se přišel podívat
na jeho zlopověstnou ženu.

Ovšem našli se posluchači, našli se tací lidé, kteří
shledávali v tom zálibu, když napojili vyhnaného soudruha, a
přiměli ho žvaniti všemožný nesmysl. Zejména proto, že
mluvil vždycky vtipně a chytře a prosypával své řeči
žíravou žlučí a různými cynickými nájezdy, jež se líbily
posluchačům jistého druhu. Pokládali ho za jakéhosi
ztřeštělého šaška, kterého jest časem příjemno nechat
žvaniti z dlouhé chvíle.

Rádi ho dráždili tím, že začali před ním mluviti o jakémsi
nově přibylém houslistovi. Jefimov, jak to uslyšel, změnil se
v obličeji, zalekl se, počal se vyptávat, kdo přijel, kdo je
ten nový talent, a hned počal řevniti k jeho slávé. Zdá se,
že teprv od této doby započala jeho skutečná, systematická
pomatenost — jeho utkvělá idea, že on je nejprvnější
houslista, aspoň v Petrohradě, ale že jest pronásledován
osudem, že mu bylo ublíženo, že pro různé intriky je
nepochopen a zůstává neznámým. Toto poslední mu z části
lichotilo, protože jsou takové povahy, kterým činí veliké
potěšení, mohu-li se pokládati za uražené a utlačené,
mohou-li si veřejně na to postesknout anebo samy pro sebe se
těšit tím, že se klaní své zneuznané velikosti.

Všechny petrohradské houslisty měl spočítané a dle svých
názorů v nikom z nich nenacházel sobě soupeře. Znalci i
dilettanti, kteří znali nešťastného pomatence, rádi se
dávali před ním do řeči o některém známém, nadaném
houslistovi, aby ho tím přiměli, by jim pověděl své
mínění. Měli rádi jeho zlomyslnost, jeho žíravé poznámky,
měli rádi dělné a chytré věci, které mluvil, kritisuje hru
svých domnělých soupeřů. Často mu nerozuměli, za to však
byli přesvědčeni, že nikdo na světě neumí tak obratně a v
tak řízné karrikatuře vykresliti současné hudební
znamenitosti. Ba i sami umělci, jimž se takovým způsobem
posmíval, trochu se báli, poněvadž znali jeho jedovatost, byli
si vědomi věcnosti jeho nájezdů a spravedlivosti jeho úsudku,
kdykoli bylo třeba někoho zdrtit.

Přivykli jaksi vídati ho na chodbách divadla a za kulisami.
Sluhové ho propouštěli bez překážek, jako nezbytnou osobu a
tak se stal jakýmsi domácím Thersitem. Takové živobytí trvalo
asi dvě nebo tři léta; ale konečně omrzel všechny i v této
své poslední roli. Došlo na formální vyhnání a za
posledních dvou let svého života otčím jakoby byl do vody
spadl: už ho nebylo vidět nikde.

B. však ho potkal ještě asi dvakráte, ale v takovém
zuboženém stavu, že soustrast ještě jednou v něm nabyla vrchu
nad odporem, jejž k němu pociťoval. Zavolal na něho, ale
otčím se zamrzel, tvářil se, jakoby neslyšel, stáhl si na
oči starý, smačkaný klobouk a prošel mimo.

Konečně o jakémsi velkém svátku oznamovali ráno B., že k
němu přišel s blahopřáním jeho bývalý soudruh Jefimov. B.
vyšel k němu do předsíně. Jefimov stál napilý, počal se
ukláněti hluboko, div ne až k samým nohám, cosi ševelil rtoma
a úporně se zdráhal jíti dále do pokoje. Smysl jeho
zdráhání byl ten, že kde pak prý se takový osudem
pronásledovaný člověk, jako on, může přáteliti s tak
vznešenými osobami, jako B.; takovým malinkým lidem že
dostačí lokajské místo v předsíni, chtějí-li blahopřáti
ke svátku; pokloní se a půjde si svou cestou. Slovem, vše bylo
špinavo, hloupo a odporně ošklivo.

Od té doby B. ho neviděl velice dlouho, až do samé katastrofy,
kterou se rozřešil celý ten žalostný, chorobný, dusný
život. Rozřešil se hrozným způsobem. Tato katastrofa je
těsně spojena nejen s prvními dojmy mého dětství, nýbrž i s
celým mým životem. Stala se následujícím způsobem...

Ale dříve musím vysvětliti, jaké bylo mé dětství, a čím
mně byl tento člověk, který se tak trapně vtiskl v mé první
dojmy a který byl příčinou smrti mé nebohé matičky.



      II.

Vzpomínky na mé mládí jsou velice pozdní; sáhají teprv do
desátého roku mého stáří. Nevím, jak to, že všechno, co se
dálo se mnou až do tohoto stáří, nezůstavilo ve mně nijaké
jasné představy, na niž bych si mohla nyní vzpomenouti. Ale od
té doby, když mně minulo půldesáta roku, pamatuju se na
všechno jasně, den za dnem, souvisle, tak jakoby se vše, co se
stalo potom, přihodilo teprve včera.

Pravda, mohu si připomenouti jako ve snu též ledaco staršího:
neustále rozsvícenou lampičku v temném koutku před starým
obrazem; potom jak mne kdysi na ulici porazil kůň, od čehož
jsem, jak mně později vypravovali, proležela tři měsíce v
posteli; dále jak jsem se za oné nemoci probudila v noci vedle
maminky, s níž jsem spala, a jak jsem se náhle polekala svými
chorobnými sny, noční tišinou a hryzoucími v koutku myšmi a
pak se třásla strachem celou noc, schoulila se pod pokrývku, ale
neodvážila se budit maminku, z čehož soudím, že jsem se jí
bála víc, než každé jiné hrůzy.

Ale od té chvíle, když jsem náhle nabyla vědomí o sobě,
rozvíjela jsem se rychle, neočekávaně, a množství zcela
nedětských dojmů stalo se mně jaksi hrozně přístupným.
Všechno se přede mnou vyjasnilo, všechno neobyčejně rychle
stávalo se mi pochopitelným. Doba, od které počínám dobře
sebe pamatovati, zůstavila ve mně ostrý a smutný dojem; tento
dojem opakoval se potom každý den a vyrůstal s každým dnem; on
vrhl temný, podivný kolorit na celou dobu mého života u
rodičů a s tím zároveň i na celé mé dětství.

Nyní se mně zdá, že jsem procitla náhle jako z hlubokého
spánku, ačkoli tehda to nebylo pro mne, rozumí se, tak
překvapující. Octla jsem se ve velké světnici s nízkým
stropem, dusné a nečisté Stěny byly obíleny špinavě šerou
harvou; v koutě stála ohromná ruská pec; okna vedla na ulici,
či lépe řečeno na střechu protějšího domu, a byla
nizoučká, široká jako štěrbiny. Podokenní zídky byly tak
vysoko od podlahy, že pamatuju, jak jsem musila bráti židli,
stoličku a pak teprve s namáháním jsem se dostala na okno, na
kterém jsem ráda sedávala, když nebyl nikdo doma.

Z našeho bytu bylo viděti půl města. Bydleli jsme pod samou
střechou v pětipatrovém, ohromném domě. Všechen náš
nábytek záležel z jakéhosi zbytku divanu, potaženého
voskovaným plátnem, celého roztrhaného a zaprášeného, z
prostého, nebarveného stolu, dvou židlí, maminčiny postele,
skřínky v koutě, prádelníku, jenž stál vždy nakřivený, a
z otrhané, papírové španělské stěny.

Pamatuju se, byl soumrak; všechno bylo v nepořádku a rozházeno:
kartáče, jakési hadry, naše dřevěné nádobí, rozbitá
láhev a nevím, co ještě. Vím, že maminka byla nad míru
rozčilena a plakala. Otčím seděl v koutě ve svém všedním,
otrhaném kabátě. Odpověděl jí cosi s úsměškem, což ji
podráždilo ještě více, a znova letěly na podlahu kartáče a
nádobí.

Já jsem se rozplakala, vzkřikla jsem a vrhla jsem se k nim k
oběma. Byla jsem hrozně polekána a pevně jsem objala tatínka,
abych ho chránila svým tělem. Bůh ví, proč se mně zdálo,
že se maminka bezdůvodně na něho zlobí, že je nevinen.
Chtělo se mi prositi za něho, vzíti za něho na sebe jakýkoli
trest. Hrozně jsem se bála maminky a domnívala jsem se, že
všichni se jí taktéž bojí.

Maminka se zprva zarazila, potom mne chopila za ruku a odtáhla mne
za španělskou stěnu. Uhodila jsem se do ruky o postel dosti
silně, ale hrůza má byla silnější než bolest, tak že jsem
si jí ani nevšimla. Ještě se pamatuju, že maminka počala cosi
trpce a prudce vyčítati otci, ukazujíc na mne. (Budu ho i
příště v tomto vypravování nazývati otcem, poněvadž jsem
se dověděla teprve později, že nebyl můj vlastní otec.)

Celý ten výjev trval asi dvě hodiny a já, chvějíc se
netrpělivostí, snažila jsem se ze všech sil uhodnouti, čím to
skončí. Konečně svár utichl a maminka odešla kamsi. Tu mne
tatínek zavolal, poceloval, pohladil po hlavě, posadil si na
kolena a já jsem se pevně, sladce přitulila k jeho prsům. Bylo
to snad první zaláskání od rodičů a snad právě proto
počala jsem si všechno jasně pamatovati od této doby.
Spozorovala jsem také, že jsem si zasloužila lásku otcovu tím,
že jsem se ho zastala a tu mne tuším poprve překvapilo
pomyšlení, že mnoho trpí a snáší hoře od maminky. Ta idea
utkvěla ve mně od té doby na vždy a den ode dne víc a více
mne pobuřovala.

Od toho okamžiku zrodila se ve mně jakási bezhraničná láska k
otci, ale podivná láska, jakoby ani ne dětská. Řekla bych, že
to byl spíše jakýsi soutrpný, mateřský cit, kdyby takové
určení mé lásky nebylo trochu směšno pro dítě. Otec zdával
se mně vždy tak ubohý, tak utiskovaný a pronásledovaný, tolik
trpící, že pro mne bylo hroznou, nepřirozenou věcí nemilovati
ho celou duší, netěšiti ho, nelichotiti se k němu, nestarati
se o něho všemi silami. Avšak po dnes nechápu, jak mně mohlo
přijíti do hlavy, že můj otec jest takový trpitel, takový
nešťastný člověk na světě. Kdo mi to vnukl? Jakým způsobem
jsem mohla já, dítě, pochopiti třebas jen nějakou maličkost z
jeho osobních nehod? A přece jsem je chápala, ovšem
předělavši a upravivši si všechno ve své hlavě dle svého
rozumu. Ale doposud si nemohu představiti, jakým způsobem
sestavil se ve mně takový názor. Možná, že maminka byla ke
mně příliš přísna a já jsem přilnula k otci jako k bytosti,
která dle mého soudu trpěla spolu se mnou společně.

Pověděla jsem už o svém prvém probuzení z dětského spánku,
o prvém hnutí v mém životě. Srdce mé bylo zraněno od prvého
okamžiku a nepostižnou, unavující bystrotou počal se můj
rozvoj. Už jsem se nemohla spokojovati pouhými vnějšími dojmy.
Začala jsem přemýšlet, uvažovat, pozorovat. Ale toto
pozorování začalo tak nepřirozeně záhy, že má
představivost musila si nezbytně předělávali všechno po svém
rozumu, a já se ocitla náhle v jakémsi zvláštním světě.
Všechno vůkol mne začalo se podobati té čarovné pohádce,
kterou mně často vypravoval otec a kterou jsem nezbytně musila
přijímati za čistou pravdu.

Zrodily se podivné pojmy. Seznala jsem velmi dobře — ač
nevím, jak se to stalo — že žiju v podivné rodině a že moji
rodičové nejsou nikterak podobni k těm lidem, s kterými jsem se
náhodou setkávala v ony doby. Proč, přemítala jsem, proč
vídám jiné lidi, kteří už na první pohled jsou nepodobni k
mým rodičům? Proč jsem vídala smích na jiných tvářích a
při tom mne překvapovalo, že v našem koutku nikdo se nesměje,
nikdo nikdy se neraduje? Jaká síla, jaká příčina nutila mne,
devítileté dítě, abych se tak bedlivě vhlížela a vslouchala
v každé slovo těch lidí, s nimiž jsem se náhodou setkávala
buď na našich schodech, nebo na ulici, když jsem pod večer,
přikryvši své hadry starou matčinou kacabajkou, šla s
měděnými penězi k hokynáři nakoupit za několik grošů
cukru, čaje nebo chleba?

Pochopila jsem, ač nevím, kterak, že v našem koutku sídlí
jakési věčné, nesnesitelné hoře. Lámala jsem si hlavu,
snažila se uhodnouti, proč je to tak a nevím, kdo mně pomohl
rozřešiti to všechno dle mého rozumu: obvinila jsem maminku,
uznala jsem, že ona činí příkoří otci, ačkoli opakuju, že
nechápu, jak se mohl takový divoký pojem složiti v mé
představivosti. A na kolik jsem přilnula k otci, na tolik jsem
počala nenáviděti ubohou matku. Dosud mne vzpomínka na to na
všechno hluboce a bolestně trápí.

Přecházím k druhému případu, který ještě více než prvý
působil k mému divnému sblížení s otcem. Jednou po deváté
hodině večer maminka mne poslala k hokynáři pro droždí a
tatínek nebyl doma. Když jsem se vracela, upadla jsem na ulici a
rozlila celý hrnek. První má myšlénka byla, jak se maminka
rozzlobí. Zároveň však jsem cítila strašnou bolest v levé
ruce a nemohla jsem vstát. Lidé se zastavili kolem mne; jakási
stařenka mne začala zdvihati a jakýsi kluk, jenž běžel mimo,
udeřil mne klíčem do hlavy. Konečně mne postavili na nohy, já
jsem sebrala střepy rozbitého hrnku a šla jsem vrávorajíc,
jedva noha nohu mine.

Náhle jsem spatřila tatínka. Stál uprostřed zástupu před
bohatým domem, jenž stál naproti našemu. Tento dum náležel
jakýmsi vznešeným lidem a byl velkolepě osvětlen; u dveří
sjelo se množství kočáru a zvuky hudby dolétaly z oken na
ulici. Chopila jsem tatínka za polu kabátu, ukázala mu rozbitý
hrnek a s pláčem jsem mu oznámila, že se bojím jíti k mamince.

Byla jsem jaksi ubezpečena, že se mne zastane. Ale proč jsem
byla ubezpečena, kdo mně to napověděl, kdo mne navedl, že on
mne miluje víc než maminka? Proč jsem k němu přistoupila beze
strachu?

On mne vzal za ruku, počal mne těšiti, potom řekl, že mně
chce něco ukázat a zdvihl mne na rukou. Nemohla jsem nic
rozeznati, protože mne chopil za poraněnou ruku, která mne
hrozně zabolela; ale nedala jsem se do pláče, bojíc se, abych
ho nezarmoutila. A on se pořád ptal, vidím-li co? Snažila jsem
se všemožně vyhověti mu a odpovídala jsem, že vidím
červené záclony. Když mne však chtěl přenésti na druhou
stranu ulice blíže k domu, tu jsem, nevím proč, začala náhle
plakat, objímat ho a prosit, aby mne pustil nahoru k mamince.

Pamatuju se, že mně láskání otcovo bylo tehda velice těžké
a nemohla jsem snésti, že jeden z těch, koho jsem tolik chtěla
milovat, láská mne a miluje, kdežto ke druhé jsem se
neosmělovala a bála jíti. Maminka se však vůbec ani
nerozhněvala a poslala mne spat. Pamatuji se, že bolest v ruce,
která neustále vzrůstala, způsobila mně horečku. Ale byla
jsem jaksi zvláště šťastna, že všechno skončilo tak dobře
a celou tu noc viděla jsem ve snách sousední dům s červenými
záclonami.

Když jsem se probudila druhého dne, první myšlénkou, první
starostí mou byl dům s červenými záclonami. Jakmile maminka
odešla z domu, vyškrábala jsem se na okno a počala si jej
prohlížeti. Už dávno tento dům budil mou dětskou zvědavost.
Zvláště ráda jsem na něj pohlížela večer, kdy se na ulici
rozsvěcovaly svítilny a kdy se počínaly rdíti jakýmsi
krvavým, zvláštním světlem jako purpur červené záclony za
velikými skly jasně osvětleného domu.

K jeho vchodu skoro stále přijížděly nádherné povozy s
krásným, hrdým spřežením a vše to vábilo mou zvědavost: i
křik, i běhání u vchodu i různobarevné svítilny u kočárů,
i vystrojené dámy, které přijížděly v nich. To všechno v
mé dětské představivosti nabývalo rázu čehosi carsky
nádherného a pohádkově čarovného. Nyní pak, když jsem se
setkala s otcem u bohatého domu, dům ten stal se pro mne
dvojnásob krásným a zajímavým. Nyní se v mé překvapené
fantasii počaly roditi jakési divně krásné představy a
domněnky. Ovšem nedivím se, že jsem se uprostřed takých
divných lidí, jako byli otec a matka, sama také stala takovým
podivným, fantastickým dítětem. Mne jaksi zvláště
překvapoval kontrast jejich povah. Mne překvapovalo na příklad
to, že maminka neustále se starala a sháněla po našem ubohém
hospodářství, věčně vyčítala otci, že ona jediná musí na
všechny pracovat, a bezděky jsem si dávala otázku, proč jí
tatínek nepomáhá, proč žije v naší domácnosti jako cizí
člověk?

Několik matčiných slov vnuklo mně pojem o tom a já jsem s
podivením zvěděla, že tatínek je umělec (to slovo mně
utkvělo v paměti), že tatínek je člověk vysoce nadaný; v mé
představivosti hned se složil pojem, že umělec jest jakýsi
zvláštní člověk, v ničem nepodobný k jiným lidem. Možná,
že samo chování otcovo přivedlo mne na tu myšlénku; snad jsem
také zaslechla něco, co mně nyní vyšlo z paměti; ale jaksi
podivně srozumitelný byl mně smysl otcových slov, jež pronesl
kdysi přede mnou s jakýmsi zvláštním citem.

On pravil, že přijde doba, kdy i on se zbaví nouze, kdy i on
bude pánem a bohatým člověkem a konečně že opětně oživne,
až umře maminka. Pamatuju se, že jsem se nejprve strašně
ulekla těchto slov. Nemohla jsem vydržeti ve světnici, vyběhla
jsem do naší studené síně. tam jsem se opřela o okno, zakryla
si rukama obličej a dala se do pláče. Ale potom, když jsem
stále o tom přemýšlela, když jsem už přivykla k tomuto
hroznému přání otcovu, náhle fantasie přišla mi na pomoc.
Nemohlať jsem se ani sama dlouho trápiti nejistotou a musila se
nezbytně ustanoviti na jakési domněnce. A tu — nevím, jak to
všechno původně začalo — na konec jsem se ustanovila na tom,
že až umře maminka, tatínek opustí tento nudný byt a odejde
někam spolu se mnou. Ale kam? To jsem si nedovedla až do
poslední doby jasně představit. Vím, že všechno, čím jsem
mohla vyzdobiti to místo, kam spolu odejdeme (rozhodla jsem co
nejurčitěji, že odejdeme spolu), všechno, co mohla vytvořiti
skvělého, nádherného a velkolepého má fantasie, všechno bylo
uvedeno v činnost mou blouznivostí. Zdálo mi se, že hned
zbohatneme; že nebudu chodit kupovat k hokynáři, což mně bylo
velice obtížné, protože mně vždycky ubližovaly děti ze
sousedního domu, jakmile jsem vyšla na ulici, a toho jsem se
hrozně bála, zejména když jsem nesla mléko nebo máslo,
vědouc, že rozleju-li je, budu přísně potrestána. Pak jsem ve
svém blouznění rozhodla, že tatínek si dá hned ušit pěkné
šaty, že se ubytujeme ve skvělém domě, a nyní tedy onen
bohatý dům s červenými závěsami a mé setkání vedle něho s
otcem, který mně chtěl něco v něm ukázati, přišly na pomoc
mé představivosti. Hned se v mé mysli složila domněnka, že se
přestěhujeme právě do tohoto domu a budeme v něm žíti v
jakýchsi věčných slavnostech a věčném blaženstvě.

Od té doby pohlížela jsem pod večer z okna s napjatou
zvědavostí na ten kouzelný pro mne dům, připomínala si
příjezdy, připomínala si hosty tak nádherně oblečené,
jakých jsem nikdy ještě nevídala; v uších mně zněly zvuky
sladké hudby, zalétající z oken; vhlížela jsem se ve stíny
lidí, jež se míhaly na záclonách oken, a stále jsem se
snažila uhodnouti, co se tam děje; a pořád se mně zdálo, že
je tam ráj a neustávající svátek.

Pojala jsem v nenávist naše chudobné obydlí, hadry, ve kterých
jsem sama chodila, a když maminka jednou na mne zakřikla a
kázala mně slézti s okna, na které jsem si vylezla, jak
obyčejně, ihned mne napadlo, že nechce, abych se dívala
zejména na tento dům, abych o něm přemýšlela, že jest jí
nepříjemno naše budoucí štěstí, že je chce zmařiti aspoň
tentokrát... Celý večer jsem pozorně a podezřele hleděla na
maminku.

Jak se jen mohla zroditi ve mně taková zatvrzelost k věčně
trpící bytosti, jakou byla maminka? Teprve nyní rozumím jejímu
utrpení plnému životu a bez bolesti v srdci nemohu vzpomínati o
té mučenici. Už tehda, za temné periody mého podivného
dětství, za doby tak nepřirozeného rozvoje mého prvého
života, často se mi svíralo srdce bolestí a žalostí, a
strach, zmatek a pochybnosti zapadaly v mou duši. Už tehda
svědomí se ve mně příčilo a často s trýzní a hryzením
pociťovala jsem nespravedlivost svoji k mamince.

Ale my jsme se jaksi vyhýbaly jedna druhé a nepamatuju se, abych
se k ní byla kdy lichotila. Nyní často sebe nepatrnější
vzpomínky bodají a vzrušují mou duši. Jednou, pamatuju se —
(ovšem, co nyní povím, je nicotné, malicherné, hrubé, ale
právě takové vzpomínky jaksi zvláště mé týrají a
nejtrapněji se vtiskly v mou paměť) — jednou pod večer, když
otec nebyl doma, maminka mne chtěla poslat ke kupci pro čaj a
cukr. Ale neustále přemítala a váhala, a hlasitě
přepočítávala měděné peníze — žebráckou částku,
kterou měla na vydání. Počítala, tuším, asi půl hodiny a
přece nemohla býti s účtem hotova. Mimo to v některé
okamžiky, patrně z hoře, upadala v jakousi bezmyšlénkovitost.
Jakoby to nyní bylo, slyším, jak stále cosi promlouvala,
počítala tiše, rozměřeně, jakoby slova pronášela bezděky;
rty i tváře její byly bledé, ruce vždycky se třásly a ona
stále kývala hlavou, když přemítala sama u sebe.

„No, není třeba." řekla, pohlédnouc na mne; „půjdu raději
spat. Co, chceš spát, Nétičko?"

Mlčela jsem. Tu nazdvihla mou hlavu a pohlédla na mne tak tiše,
tak laskavě, obličej se jí vyjasnil a ozářil se takovým
mateřským úsměvem, že se mně srdce sevřelo a počalo rychle
bíti. K tomu ještě mne nazvala Nétičkou, což znamenalo, že
mne zvláště miluje v ten okamžik. Jméno to vymyslila sama,
přetvořivši takovým způsobem moje křestné jméno Anna v
zdrobnělé Nétička, a kdykoli mne volala tímto jménem,
věděla jsem, že mne chce přiláskati.

Byla jsem dojata; chtělo se mi obejmout ji, přituliti se k ní a
poplakati si spolu s ní. Potom mne ubohá dlouho hladila po
hlavě, snad už jen mašinálně, ani nepozorujíc, že mne
hladí, a stále opakovala: „Dítě moje, Anétko, Nétičko!"

Slza se mi drala z očí, ale já jsem se přemáhala a zdržovala.
Vzpírala jsem se jaksi, abych neprozradila před ní svých
pocitů, a při tom jsem se trápila. Ano, to nemohla býti
přirozená zatvrzelost ve mně. Nebylo možná, aby pouze svou
přísností vzbudila mne proti sobě. Nikoli! Mne zkazila
fantastická, výjimečná láska moje k otci.

Leckdy jsem se probudila v noci v koutku na své kraťoučké
postýlce pod lehkou pokrývkou a vždycky jsem se čehosi bála.
Vzpomínala jsem si rozespalá, jak ještě nedávno, když jsem
byla menší, jsem spávala spolu s maminkou, a nebála jsem se
tolik, když jsem se v noci probudila; bylo jen třeba přituliti
se k ní, zamhouřiti oči a obejmout ji pevněji a hned jsem zase
usnula. Pořád jsem ještě cítila, že nebylo možno, abych ji
nemilovala aspoň tajně. Později jsem pozorovala, že i mnohé
děti bývají často hrozně necitelný, a jestliže si zamilují
koho, milují ho výjimečně. Totéž bylo se mnou.

Někdy v našem koutku zavládlo ticho na celé neděle. Otce i
matku omrzelo se hádat a já žila mezi nimi jako dříve,
mlčelivá, zadumaná, stále plná stesku a stále se čehosi
domáhajíc ve svých snech. Co jsem je tak oba pozorovala,
pochopila jsem úplně jejich vzájemný poměr. Pochopila jsem to
hluché, věčné nepřátelství jejich, pochopila jsem hoře i
všechen ten omamující výpar nepořádného života, jenž se
usadil v našem koutě, ovšem pochopila jsem to všechno bez
příčin a následků, pochopila na tolik, na kolik mohla vůbec
pochopit.

Za dlouhých zimních večerů, skrčena někde v koutku, dychtivě
jsem je sledovávala po celé hodiny, pozorovala jsem obličej
otcův a stále jsem se snažila vypátrati, o čem přemýšlí,
co ho tak zajímá. Pak mne překvapovala a děsila maminka. Ona
neustále chodila sem tam po světnici, po celé hodiny, často i v
noci, když ji spánek opouštěl, čímž často trpívala, při
chůzi něco si šeptala, jakoby byla sama ve světnici,
rozkládala rukama, tu zas je složila na prsou, anebo jimi
zalomila s jakýmsi strašným, nevystihlým steskem. Někdy se jí
slzy řinuly po tvářích, slzy, kterých snad ani sama
nepozorovala, poněvadž chvílemi bývala bez paměti. Trpěla
jakousi velice těžkou nemocí, které však pranic nedbala.

Pamatuju se, že se mi stále obtížnějším a obtížnějším
stávalo mé osamocení a mlčení, jež jsem nesměla přerušiti.
Už celý rok žila jsem životem uvědomělým, neustále
zadumána, blouzníc a trápíc se po tichu neznámými, nejasnými
snahami, které se rodily v jediném okamžiku. Stávala jsem se
plachou, jako v lese. Konečně tatínek první si mne povšimnul,
zavolal mne k sobě a optal se, proč tak upjatě na něho
pohlížím.

Pamatuju se, co jsem mu odpověděla; pamatuju se, že se nad
čímsi zamyslil a konečně řekl, pohlédnuv na mne, že zejtra
přinese slabikář a začne mne učit číst. S netrpělivostí
čekala jsem na ten slabikář a blouznila jsem celou noc,
nechápajíc jasně, co to je slabikář.

Druhého dne otec skutečně mne počal učit. Z prvních slov jsem
pochopila, co se na mně žádá, a naučila se všemu rychle,
poněvadž jsem věděla, že se mu tím zavděčím. Byla to
nejšťastnější doba tehdejšího mého života. Když mne
chválil za vtipnost, hladil po hlavě a líbal, hned jsem
počínala plakat radostí.

Znenáhla otec si mne zamiloval; už jsem se osmělovala dáti se s
ním do řeči a často jsme spolu rozmlouvali celé hodiny bez
ustání, ačkoli jsem časem nerozuměla ani slova z toho, co mně
vypravoval. Avšak ostýchala jsem se ho jaksi, bála jsem se, aby
si nepomyslil, že se s ním nudím, a proto ze všech sil jsem se
snažila ukázati mu, že ho chápu. Sedati se mnou za večera
stalo se mu znenáhla zvykem. Jakmile se počalo smrákat a on se
vrátil domů, hned jsem k němu přicházela se slabikářem.
Posadil mne proti sobě na lavičku, a když vyučování bylo
skončeno, četl mně nějakou knížku. Nerozuměla jsem ničemu,
ale smála jsem se bez přestání, domnívajíc se, že mu tím
způsobím potěšení. Opravdu, bavila jsem ho tím a on rád
pohlížel na můj smích.

V tu dobu, kdysi po hodině, počal mně vypravovati pohádku. Byla
to první pohádka, kterou jsem kdy slyšela. Seděla jsem jako
učarovaná, hořela jsem nedočkavostí, sledujíc jeho
vypravování, přelétla jsem v jakýsi divný kraj, poslouchajíc
ho, a na konci pohádky byla jsem celá nadšená. Ne, že by
pohádka sama tak na mne působila, nikoli; ale všechno jsem brala
za pravdu, hned jsem pouštěla uzdu své bohaté fantasii a hned
jsem směšovala s výmyslem skutečnost. Ihned se v mé
představivosti objevil dům s červenými záclonami; při tom —
nevím jakým způsobem — otec vystoupil hned jako jednající
osoba, ačkoli mně sám vypravoval tuto pohádku; maminka, rozumí
se, nám překážela, že jsme se nemohli odebrati, nevím kam;
konečně, či vlastně přede vším vystoupila jsem jako
jednající osoba i já se svými podivnými illusemi, se svou
fantastickou hlavou, plnou podivných, nemožných přízraků. To
vše se na tolik popletlo v mé hlavě, že v brzku tam vznikl
hrozný chaos a já jsem na nějaký čas ztratila všelikou míru,
všeliký cit pro skutečnost a žila Bůh ví kde.

V tu dobu zmírala jsem netrpělivostí, abych si mohla promluviti
s otcem, co nás očekává v budoucnosti, co očekává on sám, a
kam mne s sebou odvede, až opustíme konečně své podkroví.
Byla jsem přesvědčena, že se to stane v brzku, ale jak, na
jaký způsob se to stane, o tom jsem nemela ponětí a jen jsem se
mučila, lámajíc si nad tím hlavu.

Časem — bývalo to zejména z večera — zdávalo se mi, že
tatínek v nejbližším okamžiku mně tajně pokyne, zavolá mne
do síně, já si tajně, aby maminka neviděla, vezmu svůj
slabikář a ještě náš obraz, jakousi bídnou lithografii,
jenž od nepamětných dob visel bez rámu na stěně a který jsem
se rozhodla vzíti s sebou, a pak že tajné někam utečeme a
nikdy se už nevrátíme domů k mamince.

Kdysi, když maminka nebyla doma, vyčkala jsem chvíle, když otec
byl zvláště vesel — to bývalo, když se trochu napil vodky
— přistoupila jsem k němu a dala se o čemsi do řeči s tím
úmyslem, že hned převedu hovor na můj vytoužený předmět.
Konečně jsem dosáhla, že se zasmál. Objala jsem ho pevné a s
bijícím srdcem, celá ulekaná, jakobych se chystala promluviti o
čemsi tajemném a strašném, počala jsem nesouvisle, pletouc se
na každém kroku, vyptávati se ho, kam půjdeme, brzo-li, co
vezmeme s sebou, jak budeme žíti a konečně, půjdeme-li do domu
s červenými záclonami?

„Do domu s červenými záclonami? Do jakého domu? Co to
žvatláš, hloupá?"

Tu jsem se polekala víc než před tím, počala mu vysvětlovati,
že až maminka umře, nebudeme už ostávati na půdě, že on mne
někam odvede, že oba budeme bohati a šťastni, a ubezpečovala
jsem ho na konec, že on sám mně sliboval to všechno.
Ubezpečujíc ho byla jsem úplně přesvědčena, že otec
skutečně se mnou rozmlouval o tom dříve; alespoň se mně tak
zdálo.

„Až umře maminka? Kdy umře maminka?" opakoval po mně,
pohlížeje na mne celý překvapený, svraštiv své husté,
prošedivělé brvy a trochu se změniv ve tváři. „Co to
mluvíš, bláhová, hloupá?"

Tu mne začal kárat a dlouho mně domlouval, že jsem hloupé
dítě, že ničemu nerozumím... a nevím, co ještě. Jen tolik
vím, že byl velice zarmoucen.

Neporozuměla jsem ani slovu z jeho výtek, nepochopila jsem, jak
mu bylo bolestno, že jsem tajně vyslechla jeho slova, promluvená
k mamince ve hněvu a hlubokém stesku, zapamatovala si je a mnoho
o nich sama přemýšlela. Ať byl tehda jakykoli, ať bylo jakkoli
silno jeho vlastní podivínství, přece ho to všechno musilo
překvapiti.

Ačkoli jsem tedy nechápala, proč se hněvá, přece se mne
zmocnila veliká hořkost a hluboký zármutek. Dala jsem se do
pláče. Zdálo se mně, že všechno, co nás čekalo, bylo tak
vážné, že jsem já, hloupé dítě, neměla práva o tom ani
mluvit, ani přemýšlet. Mimoto, ačkoli jsem mu hned
neporozuměla, přece jsem pocítila, byť jen temně, že jsem
ublížila mamince. Zmocnil se mne strach a úžas a pochybnosti
vkradly se mi do duše.

Tu on vida, že pláču a se trápím, počal mne těšiti, otřel
mi rukávem slzy a poručil, abych neplakala. Přece však jsme
proseděli nějakou dobu mlčky. On se zasmušil a zdálo se, že o
čemsi přemítá. Pak mně znova začal domlouvat. Ale jakkoli
jsem napínala pozornost, všechno, co mně říkal, zdálo se mně
neobyčejně nejasným. Z některých slov této rozmluvy, která
si dosud pamatuju, soudím, že mně vysvětloval, kdo je, jaký je
veliký umělec, jak ho nikdo nechápe a že je člověk s
neobyčejným nadáním. Pamatuju se ještě, že se mne ptal,
rozumím-li mu, a když obdržel mou kladnou odpověď, přinutil
mne, abych na jeho otázku, má-li nadání, odpověděla, že má
nadání. Na to se lehce pousmál, snad proto, že se mu na konec
samému zdálo směšným, mluviti o předmětě pro něho tak
důležitém se mnou.

Naši rozmluvu přetrhl svým příchodem Karel Fedorovič a já
jsem se rozesmála a rozveselila úplně, když tatínek, ukázav
na něho, řekl mně:

„Ale tuhle Karel Fedorovič, vidíš, ten nemá ani za kopejku
nadání."

Tento Karel Fedorovič byl člověk velice zajímavý. Vídala jsem
v onu dobu svého života tak málo lidí, že jsem nikterak
nemohla na něho zapomenout. Jako nyní vidím ho před sebou: byl
Němec, jménem Majer, rodilý z Německa; do Ruska přijel s
neobyčejnou touhou, aby mohl vstoupiti do sboru baletního. Ale
tanečník byl velmi chatrný, tak že ho nemohli potřebovat ani
za figuranta a užívali ho na divadle jen za statistu. Hrál
různé němé úlohy v průvodu Fortinbrasa, anebo byl jedním z
těch rytířů veronských, kteří všichni jedním rázem —
dvacet osob na počet — zdvihají vzhůru lepenkové dýky a
volají „Umřeme za krále !" Ale nebylo zajisté ani jediného
herce na světě, jenž by byl tak vášnivě oddán svým
úlohám, jako tento Karel Fedorovič. Ale největším
neštěstím a zármutkem jeho celého života bylo to, že se
nedostal k baletu. Umění taneční stavěl výše všelikého
umění na světě a lnul k němu na svůj způsob stejně, jako
tatínek ke svým houslím.

Spřátelil se s tatínkem, když ještě oba byli u divadla, a od
té doby vysloužilý figurant na něho nezapomínal. Vídali se
velmi často a oba oplakávali svůj nevděčný osud i to, že
zůstali od lidí zneuznáni. Němec byl neobyčejně citlivý,
nejněžnější člověk na světě a choval k mému otčímu
nejvroucnější, nezištné přátelství; ale tatínek tuším
necítil k němu nijaké zvláštní náklonnosti, a jen ho trpěl
jako svého známého, poněvadž neměl nikoho lepšího. Mimo to
tatínek nikterak nemohl pochopiti ve své předpojatosti, že by
balet byl také uměním, čímž ubohého Němce zarmucoval až do
pláče. Znaje jeho slabou stránku, vždycky o ni zavadil a
vysmíval se nešťastnému Karlu Fedoroviči, když se rozpaloval
a zlobil, háje své umění.

Mnoho jsem slýchala později o tomto Karlu Fedoroviči od B.,
který ho nazýval norimberským cvrčkem. B. mi vypravoval mnoho o
jeho přátelství s mým otčímem, jak se spolu scházívali a
když se podnapili, jak si stýskali na osud a na to, že jsou
zneuznáni. Také sama se pamatuju na takové schůzky, a vím, že
jsem sama, pozorujíc oba podivíny, nejednou se rozplakala, ač
jsem nevěděla, proč. Bývalo to vždy jen tehda, když maminka
nebyla doma. Němec hrozně se jí bál. Kdykoli přišel k nám,
vždy zůstal státi v síni, vyčkal, až někdo vyjde, a
jestliže zvěděl, že maminka je doma, hned běžel dolů se
schodů.

Přinášel s sebou vždy jakési německé verše, upadal v
nadšení, když nám je předčítal na hlas, pak je deklamoval,
překládaje lámaným ruským jazykem, abychom jim rozuměli. To
velice bavívalo tatínka, a já jsem se smávala, až mi slzy
tekly z očí. Ale kdysi opatřili si oba jakýsi ruský spis,
který je oba neobyčejně nadchnul, tak že později, kdykoli se
sešli, čítali vždy jen tento spis. Pamatuju se, že to bylo
drama ve verších jakéhosi znamenitého ruského spisovatele.
První řádky této knihy utkvěly mi tak pevně v paměti, že
později, po mnohých letech, když se mně kniha dostala do ruky,
poznala jsem ji bez obtíže.

V dramatě onom jednalo se o nehodách jistého velikého umělce,
jménem Jenero nebo Jakobo, jenž na jedné stránce křičel:
„Jsem zneuznán!" a na druhé: „Jsem uznán!" Nebo „Nemám
nadání!" a hned po několika řádkách: „Mám talent!" A
skončilo všechno velice smutně.

Toto drama bylo ovšem velice všední dílo; ale ku podivu ono
působilo nad míru naivním a tragickým způsobem na oba
čtenáře, kteří shledávali v hlavním hrdinovi mnoho
podobného k sobě. Pamatuju se, že Karel Fedorovič časem tak se
rozohňoval, že vyskakoval s místa, odbíhal do protějšího
kouta světnice a vyzýval tatínka i mne (říkal mi
„madmuazel") způsobem co nejdůtklivějším a se slzami v
očích, abychom ihned rozhodli jeho při s osudem a obecenstvem.

A tu hned začínal tancovat, prováděl různé „pas", volal na
nás, abychom mu okamžitě řekli, co je, je-li umělec nebo ne a
možno-li o něm říci, že nemá nadání? Tatínek se
rozveselil, mrkal na mne tajně, jakoby mi dával na srozuměnou,
že se hned šibalsky vysměje Němci. Mně bývalo strašně do
smíchu, ale tatínek mně pohrozil rukou, a já jsem se
zdržovala, přes moc potlačujíc smích. Ba i nyní při pouhé
vzpomínce nemohu se zdržeti smíchu. Jako by nyní bylo, vidím
před sebou ubohého Karla Fedoroviče; byl maličké postavy,
neobyčejně útlý, při tom šedivý, s hrbatým, červeným
nosem, pošpiněným od tabáku, a s mrzáckýma, křivýma nohama.
Ale přes to, jakoby se právě jimi vychloubal, nosil těsné
kalhoty.

Když se při posledním skoku stavěl v posici, prostíraje k nám
ruce a usmívaje se, jako se na jevišti usmívají tanečnice po
posledním kroku, tatínek několik okamžiků mlčel, jakoby si
netroufal pronésti úsudek, a schválně nechával neuznaného
tanečníka v posici, tak že se viklal z jedné strany na druhou,
stoje na jedné noze a všemožně se snaže, aby zachoval
rovnováhu. Konečně tatínek s neobyčejně vážnou tváří
pohlédl na mne, jakoby mne vyzýval, abych byla nestranným
svědkem jeho rozsudku, a tím zároveň obrátil na mne
ostýchavý, prosebný pohled tanečníka.

„Ne, Karle Fedoroviči, pořád to není to pravé!" prohodil
konečně, tváře se, jakoby jemu samému bylo nepříjemno
vysloviti trpkou pravdu.

Tu se z prsou Karla Fedoroviče vyrývalo opravdové zastenání;
ale okamžitě si dodával ducha, urychlenými posuňky znova
žádal za pozornost, ujišťoval nás, že tancoval dle nepravé
methody a prosil, abychom ho posoudili ještě jednou. Pak znova
odbíhal do protějšího kouta a vyskakoval někdy tak horlivě,
že se hlavou dotýkal stropu a pořádně se uhodil, ale jako
Sparťan hrdinně snášel bolest, opět se stavěl do posice,
opětně s úsměvem prostíral k nám chvějící se ruce a znova
žádal, abychom rozhodli jeho osud. Ale tatínek byl nelítostný
a jako dříve odpovídal zasmušile: „Ne, Karle Fedoroviči, je
to patrně tvůj osud: pořád to není to pravé!"

Tu jsem se déle nemohla opanovat; válela jsem se smíchy a
tatínek se mnou. Karel Fedorovič spozoroval konečně, že se mu
vysmíváme, červenal se rozhorlením a se slzami v očích, s
hlubokým, ač komickým citem, který však budil ve mně trapnou
soustrast k nešťastnému, říkával tatínkovi:

„Ty jsi věrolomný přítel!"

Potom sebral klobouk a utíkal od nás, zaklínaje se vším
možným na světě, že nikdy víc k nám nepřijde. Ale jeho
hněv netrval dlouho. Za několik dní opět se objevil u nás,
opět začalo čtení znamenitého dramatu, opět se řinuly slzy a
potom naivní Karel Fedorovič opět nás vyzval, abychom
rozsoudili jeho při s osudem a s obecenstvem, ale vyžadoval si
pro tentokrát, abychom soudili vážně, jak se sluší na pravé
přátely, a nesmáli se mu.

Kdysi maminka mne poslala ke kupci, abych tam koupila cosi a já
jsem se vracela, držíc opatrně v ruce malý stříbrný peníz,
jejž jsem obdržela nazpět. Když jsem šla po schodech nahoru,
potkala jsem otce, který odcházel z domu. Usmála jsem se na
něho, poněvadž jsem nemohla zdržeti svých citů, kdykoli jsem
ho uviděla, a on, shýbaje se, aby mne poceloval, spatřil v mé
ruce stříbrný penízek.

Zapomněla jsem říci, že jsem tak důkladně znala výrazy jeho
tváře, že jsem na první pohled poznávala každé jeho
přání. Když býval smuten, pukalo mně zármutkem srdce.
Nejčastěji a nejvíce býval smuten, když neměl ani kopejky
peněz a nemohl proto vypit ani kapky vodky, která se mu stala
nezbytnou potřebou.

Ale v ten okamžik, když jsem se s ním setkala na schodech,
zdálo se mi, že se v něm děje cosi zvláštního. Jeho
zakalené oči bloudily; na první pohled mne ani nespozoroval;
když však uviděl v mých rukou třpytící se penízek, nejprve
se začervenal, potom náhle zblednul, vztáhl ruku, aby mi vzal
peníz, a hned zas ji stáhnul nazpět. Nastal v něm patrně boj.
Konečně však se jaksi opanoval, poručil, abych šla nahoru,
sešel několik stupňů po schodech, náhle se zase zastavil a
spěšně mne zavolal. Byl velice rozpačitý.

„Poslouchej, Nétičko," pravil mi; „dej mně ty peníze, já
ti je zase přinesu. Co? Dáš je tatínkovi, viď? Vždyt ty jsi
hodná, Nétičko!"

Já jakobych to byla předvídala. Ale v první okamžik
pomyšlení o tom, jak se rozhněvá maminka, strach a hlavně
vrozený stud za sebe i za otce zdržovaly mne, že jsem peněz
nedávala. On to v okamžiku spozoroval a honem dodal:

„Ne, není třeba, není třeba!"

„Ne ne, tatínku, vezmi; řeknu, že jsem je ztratila, že mi je
vzaly sousedské děti."

„Nu, dobře, dobře; vždyť jsem věděl, že jsi moudrá
holčička," pravil, usmívaje se třesoucími se rty a neskrývaje
déle své radosti, když pocítil peníze v ruce. „Ty's hodná
holčička, ty jsi můj andílek. Dej mně políbit svoji
ručičku!"

Tu mne chopil za ruku a chtěl ji políbit; ale já jsem ji rychle
utrhla. Jakási lítost mnou ovládla a stud čím dále tím více
mne počínal mučiti. Letěla jsem nahoru jako polekaná; otce
jsem nechala, a ani se s ním nerozloučila.

Když jsem vešla do světnice, tváře se mi rozpálily a srdce mi
tlouklo od jakéhosi trapného, mně dosud nepovědomého pocitu.
Přece však jsem směle oznámila mamince, že mně peníz upadl
do sněhu a nemohla jsem ho najít. Očekávala jsem při
nejmenším bití; ale nestalo se to. Maminka byla sice z počátku
nad míru rozhorlena, neboť jsme byli strašně nuzni. Křikla na
mne, ale hned, jakoby se byla vzpamatovala, přestala mne kárati a
jen dodala, že jsem neobratná, nevšímavá holčina a že ji
patrně málo miluju, když tak špatně opatruju její majetek.

Tato poznámka mne dojala více, než kdybych byla dostala bití.
Ale maminka mne už znala. Spozorovala už mou citlivost, která
dostupovala časem až do chorobné dráždivosti, a trpkými
výčitkami mé nelásky chtěla mne tím více potrestati a
přinutit, abych byla příště opatrnější.

Za soumraku, když se tatínek měl vrátiti, čekala jsem ho jak
obyčejně v síni. Tentokrát byla jsem velice na rozpacích. Cit
můj byl pobouřen čímsi strašně hlodajícím mé svědomí.
Konečně se otec vrátil a já byla velice ráda jeho příchodu,
poněvadž jsem se domnívala, že se mi od toho uleví. Byl už
podnapilý, ale jakmile mne spatřil, objevil se na jeho tváři
tajemný, rozpačitý výraz, odvedl mne do koutku a bojácně
pohlížeje na naše dvéře, vytáhl z kapsy koupený pro mne
perník a počal mně po šeptmu přikazovat, abych se nikdy
neopovážila bráti nebo zatajovati mamince peníze, protože by
to bylo ošklivé, hanebné, vůbec velice nepěkné; tentokrát se
to prý stalo proto, že tatínek velice potřeboval peněz, ale
vrátí prý je a já mohu potom říci mamince, že jsem je opět
našla. Ale bráti peníze mamince, že by bylo hanebné, na to
abych ani nepomýšlela; budu-li prý ho poslouchat, že mi ještě
koupí perník. Konečně ještě dodal, abych politovala maminku,
protože je stonavá, chudobná a musí sama na nás na všechny
pracovat.

Poslouchala jsem ho se strachem, třesouc se na celém těle, a
slzy se mi draly z očí. Byla jsem tak překvapena, že jsem
nemohla pronésti ani slova, nemohla se hnouti s místa. Konečně
otec odešel do světnice, poručil mně, abych neplakala a mamince
nic o tom nepovídala. Spozorovala jsem, že byl i sám velice
vzrušen. Celý ten večer byla jsem strašně vyděšena a poprvé
nesměla jsem na otce pohlédnout a k němu se přiblížiti. On se
také zřejmě vyhýbal mému pohledu.

Maminka přecházela po světnici a mluvila jako ve snu sama s
sebou, jak bývalo jejím zvykem. Bylo jí ten den hůř a
obcházely ji mdloby. Mne se zmocnila horečka od vnitřních muk.
Když nastala noc, nemohla jsem usnout. Chorobné sny mne mučily.
Na konec jsem se nemohla zdržet a dala jsem se do pláče. Můj
vzlykot probudil maminku; zavolala mne a ptala se, co je mi?
Neodpověděla jsem a ještě více jsem se rozplakala. Ona tedy
rozsvítila svíčku, přišla ke mně a počala mne těšiti,
domnívajíc se, že mne polekaly sny.

„Ach ty hloupá holčičko!" pravila mi, „ještě pláčeš,
když se ti něco zdá? Nu přestaň!"

Pocelovala mne a řekla, abych šla spat k ní. Já však
nechtěla, nesměla jsem ji obejmout a jíti k ní. Trápila mne
nesnesitelná muka. Chtělo se mi všechno jí vyjeviti. Už jsem
začala, ale pomyšlení na otce a jeho zápověď mne zarazilo.

„Ach má ubohá Nétičko!" pravila maminka, ukládajíc mne na
postel a pokrývajíc mne svým starým salopem, neboť
spozorovala, že se celá třesu horečnou zimnicí; „budeš
také asi taková chorobná, jako já."

Tu na mne pohlédla tak smutně, že jsem nesnesla jejího pohledu,
zamhouřila jsem oči a obrátila se. Nepamatuju se, jak jsem
usnula; ale ještě v polosnu jsem dlouho slyšela, jak mne ubohá
maminka chlácholila a uspávala. Nikdy ještě jsem nevytrpěla
strašnějších muk. Srdce se mně bolestí svíralo.

Druhého dne z rána se mi ulevilo. Dala jsem se do řeči s
tatínkem, ale o včerejší událost ani jsem nezavadila, neboť
jsem tušila, že by mu to bylo nepříjemno. On se hned
rozveselil, protože před tím, kdykoli pohlédl na mne, vždy se
zasmušil. Nyní, když spatřil mou veselou tvář, jakási
radost, jakási skoro dětinská spokojenost jím ovládla.

Maminka brzo odešla z domu, a tu se již nezdržoval. Počal mne
líbati tak, že jsem byla v jakémsi hysterickém vytržení,
smála se a plakala zároveň. Konečně řekl, že mně ukáže
něco velice pěkného, co se mně bude líbit, za to, že jsem
taková rozumná a hodná holčička. Rozepal vestu a vyndal
klíč, jenž mu visel na černé šňůrce na krku. Potom,
tajemně na mne pohlížeje, jakoby z mých očí chtěl vyčísti
radost, kterou jsem dle jeho domnění musila zakoušeti, otevřel
kufr a opatrně z něho vyndal černou bedničku podivného tvaru,
kterou jsem u něho dosud nikdy nevídala. Vzal tuto bedničku s
jakousi ostýchavostí do ruky a celý se změnil v obličeji;
smích mu zmizel s tváři, a na místě něho objevil se
slavnostní výraz. Konečně otevřel tajemnou bedničku klíčkem
a vyndal z ní jakousi věc, které jsem doposud nikdy nevídala,
věc na pohled velice divného tvaru. Opatrně a s úctou vzal ji
do ruky a řekl mi, to že jsou jeho housle, jeho nástroj. Pak
mně začal dlouho cosi povídati tichým, slavnostním hlasem; ale
já mu nerozuměla a v paměti mi zbylo dříve už mně známé
slovo, že je umělec, že má nadání, že někdy potom zase bude
hrávati na housle a konečně že budeme všichni bohati a
doděláme se jakéhosi velikého štěstí.

Slzy mu vstoupily do očí a skanuly po tvářích. Já byla
neobyčejně dojata. On konečně políbil housle a dal je políbit
i mně. Vida, že se mi chce blíže si je prohlédnout, odvedl mne
k maminčině posteli a dal mi housle do ruky; ale viděla jsem,
jak se celý chvěje strachem, abych je nějak nerozbila. Vzala
jsem tedy housle do ruky a dotkla se strun, jež vydaly slabý zvuk.

„To je muzika!" zvolala jsem, pohlédnouc na otce.

„Ano, ano, muzika!" opakoval radostně si potíraje ruce. „Ty's
rozumné, ty's dobré dítě."

Ale přes to, že mne chválil a byl nadšen, pozorovala jsem, že
se bál o své housle; strach zmocnil se i mne a honem jsem mu je
vrátila. On uložil housle s toutéž opatrností do pouzdra,
pouzdro zavřel a položil do kufru; potom mne pohladil opětně po
hlavě, slíbil, že mně je ukáže pokaždé, když budu tak
rozumná, hodná a poslušná, jako nyní. Tak housle rozptýlily
náš společný zármutek. Teprve večer, když tatínek odcházel
z domu, pošeptal mně, abych si pamatovala, co mně povídal
včera.

Takovým způsobem jsem vyrůstala v našem koutku a ponenáhlu má
láska — ne, raději řeknu má vášeň, poněvadž neznám tak
mocného slova, které by mohlo úplně vyjádřiti můj
nezkrotitelný, pro mne samotnou bolestný cit k otci —
dostoupila jakési chorobné podrážděnosti. Znala jsem pouze
jedinou rozkoš — mysliti a blouzniti o něm; pouze jedinou vůli
— dělati všechno, co mu mohlo způsobiti sebe menší radost.
Kolikrát jsem čekávala na jeho návrat na schodech, třesouc se
a celá mnohdy zkřehlá zimou, jen abych aspoň na okamžik
dříve zvěděla o jeho příchodu a mohla na něho pohlédnouti.
Bývala jsem jako bez sebe radostí, když se se mnou někdy
pomazlil.

A při tom mne až bolestně hnětlo svědomí, že jsem tak
zarputile chladna k mamince; byly okamžiky, kdy mně až srdce
pukalo steskem, když jsem na ni pohlédla. V jejich věčném
nepřátelství nemohla jsem zůstávat lhostejnou, musila jsem
voliti mezi nimi, musila jsem přistoupiti na něčí stranu a
přistoupila jsem na stranu toho polopomateného člověka jedině
proto, že byl tak žalostný, snížený v mých očích a hned na
počátku tak nepochopitelně dojal mou fantasii.

Ale kdož ví? Možná, že jsem přilnula k němu proto, že byl
neobyčejně podivný již na pohled a nebyl tak vážný a
mračný, jako maminka, že byl skoro pomatený a často se v něm
projevovalo jakési šaškovství, jakési dětské nápady a
konečně i proto, že jsem se ho bála méně a také méně si ho
vážila, než maminky. Byl mně jaksi více roven. Ano cítila
jsem jaksi ponenáhlu, že nabývám nad ním vrchu, že si ho
znenáhla podrobuju a že se už stávám pro něho nezbytnou. Byla
jsem v duchu hrda na to, slavila jsem své vítězství a
chápajíc svou nezbytnost pro něho, někdy jsem si s ním i
zakoketovala.

Skutečně tato má náchylnost k němu podobala se trochu k
románu... A románu tomu nebylo souzeno dlouhé trvání: brzy
jsem pozbyla otce i matky. Jejich život zakončil se hroznou
katastrofou, která se těžce a trapně vtiskla v mé vzpomínky.
Přihodilo se to následujícím způsobem.


III.

V tu dobu celý Petrohrad byl vzrušen neobyčejnou novinkou.
Roznesla se pověst o příjezdu proslulého S...ce. Všechno, co
mělo v Petrohradě smysl pro hudbu, bylo na nohou. Pěvci,
umělci, básníři, ctitelé hudby, ba i ti, kdo nikdy nebývali
ctiteli hudby a se skromnou hrdostí tvrdívali, že v hudbě
nerozumějí ani jediné notě, hrnuli se, uneseni dychtivostí,
pro lístky.

Sál nemohl pojati ani desátý díl nadšenců, kteří mohli
zaplatit dvacetpět rublů za vchod; avšak evropská pověst
S...ce, jeho vavříny ověnčené stáří, nevadnoucí svěžest
jeho talentu, zprávy, že za posledních let už zřídka bere
smyčec do ruky na potěšení obecenstva, ujišťování, že
tentokrát už naposled objíždí Evropu a pak vůbec přestane
hrát, způsobily takový effekt. Slovem: dojem byl úplný a
hluboký.

Pravila jsem již, že příjezd každého nového houslisty,
každé byť jen trochu proslulé znamenitosti působil na mého
otčíma nad míra nepříjemný dojem. Spěchal vždy mezi
prvými, aby uslyšel nově přibylého umělce, aby co nejrychleji
poznal stupeň jeho dokonalosti. Často se až roznemohl od
pochval, jež se kolem něho udělovaly novému umělci, a teprve
tehdy nabýval klidu, když se mu podařilo nalézti nedostatky ve
hře nového houslisty a jedovatě rozšířiti své mínění
všude, kde to bylo možno. Ubohý, pomatený člověk uznával na
celém světě pouze jediný talent, pouze jediného umělce, a ten
umělec byl ovšem on sám. Ale zpráva o příjezdě S...ce,
hudebního genia, působila na něho způsobem ohromujícím.
Dlužno podotknouti, že za posledních deset let Petrohrad
neslyšel ani jednoho znamenitého talentu, byt se nerovnal svou
dokonalostí S...ci. Proto můj otec neměl vlastně ani ponětí o
hře vynikajících umělců v Evropě.

Vypravovali mně, že po první zprávě o příjezdu S...ce mého
otce hned zas uviděli za kulisami divadla. Pravili, že se tam
objevil neobyčejně vzrušený, s nepokojem se vyptával na S...ce
a jeho nastávající koncert. Dávno už ho nevídali za kulisami
a jeho příchod způsobil dokonce i jistý effekt. Kdosi usmyslil
si podrážditi ho a s vyzývavým pohledem řekl: „Nyní,
báťuško, Jegore Petroviči, uslyšíte ne baletní hudbu,
nýbrž takovou, která vám do smrti nedá pokoje!"

Praví se, že zbledl, když zaslechl tento výsměch, ale přece
odpověděl, hystericky se usmívaje: „Uvidíme; slavné jsou
bubny za horami. Vždyť S...c byl pořád jen v Paříži; to ho
Francouzi rozkřičeli, a my víme, co jsou Francouzi atd."

Vůkol se ozval smích; chudák se zamrzel, ale zdržev se, dodal,
že zatím neříká nic, že počká a uvidí, protože do
pozejtřka není dlouho a brzy se vysvětlí všechny zázraky.

B. vypravoval, že téhož večera před soumrakem se setkal s
knížetem Ch...m, známým dilettantem, člověkem hluboce
chápajícím a milujícím umění. Kráčeli spolu,
rozmlouvajíce o nově přibylém umělci, když náhle na rohu
jedné ulice B. spatřil mého otce, jenž stál před oknem
jistého obchodu a bedlivě si prohlížel vyvěšenou zde
návěštní ceduli, na které velikými písmeny se dávala
zpráva o koncertě S...ce.

„Vidíte tam toho člověka?" optal se B., ukazuje na, mého otce.

„Kdo je to?" odpověděl kníže.

„Slyšel jste už o něm. To je tentýž Jefimov, o kterém jsem
s vámi už nejednou rozprávěl a jemuž jste sám kdysi poskytl
podporu."

„Ach, to je zajímavé!" zvolal kníže. „Vy jste o něm mnoho
mluvil. Praví se, že je velice zábavný. Přál bych si ho
slyšet."

„To by nestálo za to," namítl B., „a učinilo by trapný
dojem. Nevím, jak by působil na vás, ale mně při setkáni s
ním vždycky puká srdce. Jeho život je strašná,
neuvěřitelná tragedie. Mám s ním hluboký soucit a přese
všechnu jeho špinavost přece ve mně neutuchla sympatie k němu.
Pravíte, kníže, že musí býti zábavný. Je pravda, ale
působí příliš těžký dojem. Především je pomatený; za
druhé tento šílenec má na sobě tři zločiny, protože kromě
sebe zahubil ještě dvě bytosti: svou ženu a dceru. Znám ho.
Umřel by na místě, kdyby nabyl přesvědčení o svém zločinu.
Ale veškera hrůza spočívá v tom, že už skoro osm let trvá
tento zločin a on osm let zápasí se svým svědomím, aby se o
něm přesvědčil ne skoro, ale úplně."

„Pravil jste mně, že je chud?" řekl kníže.

„Ano; ale chudoba je nyní pro něho vlastně štěstí, protože
ho vymlouvá. Může nyní ubezpečovati každého, že mu
překáží pouze chudoba a že kdyby byl bohat, měl by čas a
nebylo by starostí, a hned by celý svět uviděl, jaký je
umělec. Oženil se s hroznou nadějí, že tisíc rublů, které
měla jeho žena, mu pomohou na nohy. Jednal jako blouznivec, jako
básník, ostatně tak on jednal vždycky ve svém životě.
Víte-li, co tvrdí celých osm let bez přestání?

Tvrdí, že příčinou všech jeho neštěstí jest žena, že mu
překáží. Složil ruce a nechce pracovat. Vezměte mu však tuto
ženu, a bude nejnešťastnější stvoření na světě. On už
několik let nevzal houslí do ruky, a víte proč? Protože
pokaždé, jakmile vezme smyčec do ruky, sám v duchu musí nabyti
přesvědčení, že je nic, nula, a ne umělec. Nyní však, když
smyčec leží stranou, má aspoň vzdálenou naději, že to není
pravda. Je blouznivec; myslí, že najednou, jakýmsi zázrakem se
stane náhle nejznamenitějším člověkem na světě. Jeho heslo:
„aut Caesar, aut nihil", jakoby se Caesarem člověk mohl státi
jen tak, náhle, za okamžik. Jeho touha je sláva. Stane-li se
však takový cit hlavní a jedinou pohnutkou umělce, tu umělec
už není umělcem, protože už ztratil hlavní umělecký pud,
totiž lásku k umění pouze pro umění, a ne pro něco jiného,
pro slávu. S...c je pravý opak; když ten se chopí smyčce,
není pro něho na světe pranic, kromě jeho hudby. Po smyčci
první věcí jsou mu peníze, a teprve třetí věcí, tuším,
sláva. Ale o tu se málo stará... Víte-li, co nyní zajímá
onoho nešťastníka?" dodal B., ukazuje na Jefimova. „Zajímá
ho nejhloupější, nejnicotnější, nejžalostnější a
nejsměšnější starost na světě, totiž, stojí-li on výše
než S...c, aneb S... c stojí výše než on — jiného nic,
protože je přese všechno přesvědčen, že je prvním
hudebníkem na celém světě. Přesvědčte ho, že není umělec,
a on — povídám vám — umře na místě, jako bleskem zabitý,
poněvadž je strašno rozloučiti se s utkvělou ideí, které
obětoval celý život a která má přec jen hluboký a opravdový
základ, neboť z počátku byl skutečně umělcem povolaným."

„Je zajímavo, co bude dělat, až uslyší S...ce," prohodil
kníže.

„Ano," pravil B. zádumčive. „Ale ne; vzpamatuje se
okamžitě; jeho šílenství je silnější než pravda a hned si
smyslí nějakou výmluvu."

„Myslíte?" řekl kníže.

V tu chvíli došli k otci. Otec chtěl nepozorovaně projíti
mimo, ale B. ho zastavil a dal se s ním do řeči.

B. se ho zeptal, pujde-li si poslechnout S...ce. Otec odpověděl
lhostejně, že neví, že má na mysli jistou záležitost, která
jest důležitější než koncerty a všichni cizí virtuosové,
avšak že si věc rozmyslí a uvidí, a bude-li míti hodinku
svobodného času, proč prý ne? Půjde se prý někdy podívat."
Tu spěšně a nepokojně pohlédl na B. a na knížete,
nedůvěřivě se usmál, potom se chopil klobouku, pokynul hlavou
a prošel mimo, omluviv se, že nemá kdy.

O starostech otcových věděla jsem už den před tím. Nevěděla
jsem sice, co vlastně ho trápí, ale viděla jsem, že byl
strašně rozčilen; i maminka to spozorovala. Byla v tu dobu jaksi
zvláště churava a sotva chodila. Otec bez přestání vycházel
z domu a zase přicházel. Ráno přišli k němu tři nebo čtyři
hosté, staří jeho druhové, čemuž jsem se velice podivila,
poněvadž jsem kromě Karla Fedoroviče jiných cizích lidí u
nás skoro nikdy nevídala a všichni s námi přerušili známost
od těch dob, kdy tatínek nadobro opustil divadlo.

Konečně přiběhl celý udýchaný Karel Fedoryč a přinesl
ceduli. Bedlivě jsem naslouchala a pozorovala a všechno to mne
znepokojovalo tak, jakobych sama byla vinna poplachem a
rozčilením, jež jsem vyčetla z otcovy tváře. Velmi se mi
chtělo pochopiti to, o čem rozmlouvají a tu jsem poprvé
uslyšela jméno S...ce. Pak jsem srozuměla, že je třeba
alespoň patnácti rublů, chce-li někdo uviděti tohoto S...ce.
Také se pamatuju, že se tatínek jaksi nemohl přemoci a máchnuv
rukou, pravil, že zná ty zámořské zázraky, talenty
neslýchané, zná i S...ce, že jsou to samí židé, pro ruské
peníze přilézají, protože Rusové věří každé pitomosti na
slovo a zejmena tomu, co Francouzi dříve rozkřičeli.

Tehda jsem už rozuměla, co znamenají slova: nemá talentu.
Hosté se počali smáti a brzy všichni odešli, zanechavše
tatínka ve špatné míře. Pochopila jsem, že se pro něco mrzí
na tohoto S...ce; proto, abych se mu zavděčila a rozehnala jeho
stesk, přistoupila jsem ke stolu, vzala ceduli, počala ji
slabikovat a nahlas jsem přečetla jmeno S...ce. Pak jsem se
zasmála, pohlédla jsem na tatínka, jenž zádumčivě seděl na
židli a řekla jsem: „To je asi také takový, jako Karel
Fedoryč; také to asi pořád není to pravé."

Tatínek sebou trhnul, jakoby se byl ulekl, vytrhl mně z ruky
ceduli, rozkřičel se a zadupal nohama, vzal klobouk a odešel ze
dveří, pak se zase hned vrátil, zavolal mne do síně, políbil
mne a s jakýmsi nepokojem, s jakýmsi tajeným strachem počal
mně mluviti, že jsem moudré a hodné dítě, že ho zajisté
nebudu chtít zarmoutit, že čeká ode mne jakési značné
úsluhy; ale jaké, neřekl. Mimo to bylo mně trapno ho
poslouchat: viděla jsem, že jeho slova a lásky byly upřímný a
to všechno mne jaksi rozechvělo. Počala jsem se strašně o
něho obávati.

Druhý den při obědě — bylo to už den před koncertem —
tatínek byl celý jako zničený. Strašně se změnil a neustále
pohlížel na maminku. Byla jsem celá překvapená, když se dal
konečně s maminkou do řeči o čemsi; byla jsem překvapena
proto, že s ní skoro nikdy nemluvíval.

Po obědě počal si mne jaksi zvláště nadcházet. Každou
chvíli pod různými záminkami mne vyvolával do síne, ohlížel
se kolem, jakoby se bál, aby ho tam nezastali, a pořád mne
hladil po hlavě, pořád mne líbal, pořád tvrdil, že jsem
dobré dítě, že jsem poslušné dítě, že věrně miluju
svého tatínka, a že jistě udělám, zač mne poprosí.

To všechno nahnalo na mne strašnou tesknost. Konečně, když mne
vyvolal asi po desáté do síně, věc se vysvětlila. S
tesklivým, utrápeným pohledem, nepokojně se ohlížeje po
stranách, optal se mne, vím-li, kde maminka má uloženo těch
dvacet pět rublů, které si přinesla včera ráno?

Ztrnula jsem leknutím, když jsem uslyšela tuto otázku. Ale v
týž okamžik kdosi zašramotil na schodech a tatínek, leknuv se,
odskočil a vyběhl z domu. Vrátil se až na večer zkormoucený,
smutný, starostlivý, sedl mlčky na židli a počal jaksi
ostýchavě na mne pohlížeti. Na mne padl strach a úmyslně jsem
se vyhýbala jeho pohledům.

Konečně maminka, která celý den proležela v posteli, mne
zavolala, dala mně drobné měděné peníze a poslala ke kupci
nakoupit čaje a cukru. Čaj jsme pívali velmi zřídka; maminka
dovolovala sobě tuto — na naše prostředky — rozkoš jenom
tehdy, když se cítila nezdravou a měla horečku. Vzala jsem
peníze, a jakmile jsem vyšla do síně, hned jsem se dala do
běhu, jakobych se bála, aby mne nedohonili. Ale to, co jsem
tušila, se stalo; tatínek mne dohonil už na ulici a odvedl mne
nazpět na schody.

„Nétičko?" začal chvějícím se hlasem, „holoubku můj
Poslouchej, dej mně ty peníze, a já ti zejtra..."

„Tatínku, tatínku!" zvolala jsem, padnouc na kolena a prosíc
ho, „tatínku, nemohu, nesmím! Maminka musí pít čaj...
Nesmím mamince brát peníze, nikterak nesmím. Až po druhé
vezmu..."

„Tedy ty nechceš? Ty nechceš?" šeptal mně celý zmatený.
„Ty mne tedy nechceš mít ráda? Nu, dobře! Zanechám tě tu;
zůstaň si sama s mámou; já od vás odejdu a tebe s sebou
nevezmu. Slyšíš mne, zlá holčino, slyšíš?"

„Tatínku!" zvolala jsem v úžasu, „vem si peníze, na! Co
mám nyní dělat?" naříkala jsem, lomíc rukama a chytajíc se
za poly jeho kabátu, „Maminka bude plakat, maminka mě opět
bude kárat!"

Zdá se, že neočekával takového odporu, ale peníze vzal.
Konečně, když nemohl snésti mé žaloby a nářky, nechal mne
na schodech a odešel. Já se vrátila nahoru, ale síly mne
opustily u dveří našeho bytu; nesměla jsem, nemohla jsem
vejíti dovnitř. Celé srdce mé bylo vzbouřeno a rozechvěno.
Zakryla jsem si obličej rukama a padla jsem na okno jako tenkrát,
když jsem poprvé od otce uslyšela přání, aby maminka umřela.
Byla jsem jako bez sebe, ztrnulá a křečovitě jsem se
zachvívala, naslouchajíc každému šramotu na schodech.
Konečně jsem zaslechla, že kdosi spěšně přichází nahoru.
Byl to on; poznala jsem jeho kroky.

„Ty's tady?" pravil po šeptnu.

Já se vrhla k němu.

„Na!" zvolal, strkaje mi do rukou peníze; „na, vezmi si je
nazpět! Nyní už ti nejsem otcem, slyšíš? Nechci už být
tvým tatínkem! Máš maminku raději než mne. Jdi si tedy k
mámě! A já tě ode dneška ani znát nechci!"

S těmi slovy mne odstrčil a zase seběhl se schodů. Já s
pláčem běžela za ním.

„Tatínku, drahý tatínku! Já budu poslouchat," volala jsem,
„já tě mám radši než maminku! Vezmi si peníze, vezmi!"

Ale on mne už neslyšel, zmizel. Celý ten večer byla jsem jako
zničená a třásla jsem se horečnou zimnicí. Pamatuju, že mně
maminka cosi povídala, volala mne k sobě; byla jsem jako bez
paměti, nic jsem neslyšela, nic neviděla. Skončilo vše
hysterickým záchvatem; začala jsem plakat, křičet. Maminka se
ulekla a nevěděla, co si počít. Vzala mne k sobě na postel a
nevím, jak jsem usnula, držíc ji kolem krku, trhajíc sebou a
neustále se lekajíc.

Tak prošla celá noc. Ráno jsem se probudila velice pozdě, když
maminka už nebyla doma. Odcházela v tu dobu vždycky po svých
záležitostech. U tatínka byl kdosi cizí a hlasitě spolu
rozmlouvali. S těží jsem se dočkala, až host odešel, a
jakmilé jsme zůstali sami, vrhla jsem se k otci a vzlykajíc
počala jsem ho prosit, aby mně odpustil, co se včera stalo.

„A budeš moudré dítě, jako dříve?" přísně se mne optal
otec.

„Budu, tatínku, budu!" odpověděla jsem. „Řeknu ti, kde
maminka má peníze. Měla je včera zavřené ve škatulce v tomto
truhlíku."

„Zavřené? Kde?" zvolal otec, trhnuv sebou a vstal se židle
„kde jsou zavřené?"

„Tady jsou zavřené, tatínku!" sdělovala jsem mu; „ale
počkej do večera, až mne maminka pošle měnit; drobné peníze
— viděla jsem včera — všechny došly."

„Já potřebuju patnáct rublů, Nétičko! Slyšíš, jen
patnáct rublů. Opatři mně je dnes, zejtra ti všechno zase
přinesu. A tobě hned půjdu koupit cukrátek, ořechy ti
koupím... pannu ti koupím... a zejtra také... a každý den ti
něco přinesu, budeš-li moudrá holčička."

„Není třeba, tatínku, není třeba! Nechci cukrátek, jíst je
nebudu, vrátím ti je nazpět!" zvolala jsem a slzy mně svíraly
hrdlo, protože se mi celé srdce sevřelo v jediném okamžiku.
Poznala jsem v tu chvíli, že nemá lítosti nade mnou, že mne
nemiluje, protože nevidí, jak já ho miluju a domýšlí se, že
jsem hotova mu sloužiti za mlsky. V tu minutu já, dítě,
chápala jsem ho skrz naskrz a již jsem cítila, že toto
poznání mne zranilo na vždy, že už ho nebudu moci milovat, že
jsem ztratila svého bývalého tatínka.

On naopak byl u vytržení od mých slibů. Viděl, že jsem hotova
odhodlati se na všechno k vůli němu, že všechno pro něho
učiním a Bůh ví, jak mnoho bylo ono „všechno" pro mne tehda.
Věděla jsem, co znamenají ony peníze pro ubohou maminku,
věděla jsem, že se může roznemoci rozhořčením, až zví,
že jsou ztraceny, a lítost bolestně se ve mně ozývala. Ale on
nepozoroval pranic. Pokládal mne za tříleté děcko, kdežto já
už všechno chápala. Vytržení jeho neznalo mezí; on mne
celoval, domlouval mi, abych neplakala, sliboval, že ještě dnes
odejdeme kamsi od maminky, čímž se patrně chtěl zalichotiti
mé neustálé fantasii, a konečně, vytáhnuv z kapsy ceduli,
počal mne ujišťovati, že tento člověk, k němuž dnes půjde,
jest jeho nepřítel, jeho smrtelný nepřítel, ale že se
nepodaří jeho nepřátelům zničiti ho.

Když se dal se mnou do řeči o svých nepřátelích, sám se
podobal dítěti. Ale spozorovav, že se neusmívám, jak bývalo,
když se mnou rozmlouval, nýbrž že poslouchám mlčky, vzal
klobouk a odešel ze světnice, protože někam spěchal. Před
odchodem ještě jednou mne poceloval a pokynul mně s úsměvem
hlavou, jakoby nebyl ještě dostatečně přesvědčen o mně a
bál se, abych si věc nějak nerozmyslila.

Pravila jsem už, že byl jako pomatený; bylo to vidno už včera.
Peněz potřeboval na vstupenku do koncertu, který měl rozhodnout
pro něho všechno. On tušil už předem, že tento koncert
rozhodne jeho osud, a byl tak pomaten, že mně včera vzal
několik měděných penízků, jakoby za ně mohl dostati
vstupenku.

Podivínství jeho projevilo se ještě silněji při obědě.
Nemohl poseděti na místě a žádného jídla ani se netekl,
neustále vstával a zase sedal, jakoby se byl rozmyslil. Tu se
chopil klobouku, jakoby chtěl odejít, tu se náhle stal strašně
roztržitým, pořád si něco šeptal, náhle zas pohlédl na mne,
mrkal an mne očima, dával jakási znamení, jakoby hořel
netrpělivostí, aby měl peníze už v ruce, a jakoby se hněval,
že jsem je dosud nevzala mamince. I maminka si všimla jeho
podivností a pohlížela na něho celá udivená. Já pak byla
jako odsouzená k smrti.

Skončil se oběd; zalezla jsem si do koutka a se zimničným
třesotem počítala jsem každou minutu až do té doby, kdy mne
maminka obyčejně posýlala ke kupci. Po celý život svůj
nezažila jsem trapnějších hodin; utkvěly na věky v mé
paměti. Co všechno jsem neprocítila v ty minuty! Jsou okamžiky,
za kterých člověk ve svém vědomí prožije více, než jindy
za celá léta. Cítila jsem, že konám špatný skutek. On sám
pomohl mým dobrým instinktům, když mne poprvé ze slabosti
svedl ke zlu a uleknuv se ho, vysvětlil mi, že jsem jednala velmi
špatně. Což nemohl tedy pochopit, jak těžko je oklamati
povahu, dychtící po uvědomění dojmů, povahu, která už
procítila, už pochopila mnoho zlého i dobrého? Dobře jsem
chápala, že je to hrozná krajnost, která ho přiměla, aby se
podruhé odhodlal svésti mne ke hříchu a obětovati takovým
způsobem mé ubohé, bezbranné dětství, aby se odvážil
ještě jednou zviklati mé neustálené svědomí.

Nyní, schoulená v koutku, uvažovala jsem sama u sebe, proč mně
sliboval odměnu za to, nač jsem se už odhodlala ze své vlastní
vůle. Nové pocity, nové snahy, dosud neznámé, nové otázky
celými hejny vznikaly ve mně a já se trápila těmi otázkami.
Pak jsem náhle začala přemýšleti o mamince; představila jsem
si její hoře, až ztratí poslední mozolně vydělané peníze.

Konečně maminka odložila práci, kterou se zabývala přes své
síly, a zavolala mne. Já se zachvěla a šla k ní. Vzala z
prádelníku peníze a podávajíc mně je, řekla: „Jdi,
Nétičko; ale pro Boha, aby tě neošidili, jako ondyno, a
neztrať je nějak!"

Pohlédla jsem prosebným pohledem na otce. On však kýval hlavou,
pochvalně se usmíval a třel si ruce nedočkavostí. Odbilo šest
hodin a koncert byl ustanoven na sedmou hodinu. Také mnoho
vytrpěl za toho čekání.

Zastavila jsem se na schodech a čekala jsem. Byl tak rozčilen a
netrpěliv, že vyběhl hned za mnou, nic nedbaje takové
neopatrnosti. Odevzdala jsem mu peníze; na schodech bylo tma a
nemohla jsem mu tedy viděti do tváře; ale cítila jsem, že se
celý třásl, když bral peníze. Stála jsem jako sloup a
nehýbala se s místa; konečně jsem se vzpamatovala, když mne
začal posýlat nahoru, abych mu přinesla klobouk. Nechtěl sám
ani do světnice vkročit.

„Tatínku! Což ty nepůjdeš se mnou?" optala jsem se ho
přerývaným hlasem, uvažujíc na mysli poslední svou naději
— jeho záštitu.

„Ne, jen jdi sama... Co? Počkej, počkej!" zvolal, jakoby si byl
vzpomněl, „počkej, hned ti přinesu dáreček; a ty zatím
doběhni nahoru a přines mi sem klobouk."

Náhle jakoby byla ledová ruka sevřela mé srdce. Vzkřikla jsem,
odstrčila ho a běžela jsem nahoru. Když jsem vešla do
světnice, nebyla jsem k sobě podobna a kdybych byla v ten
okamžik chtěla říci, že mně peníze někdo vzal, maminka by
mně byla uvěřila. Ale nemohla jsem v ten okamžik promluviti
slova. V návalu křečovitého zoufalství vrhla jsem se na
matčinu postel a zakryla jsem si obličej rukama. Za minutku
dvéře tiše skřípnuly a přišel tatínek. Přiběhl si pro
klobouk.

„Kde jsou peníze?" zvolala náhle maminka, která se v okamžiku
dovtípila, že se stalo cosi neobyčejného. „Kde jsou peníze?
Mluv, mluv!"

Tu mne strhla s postele a postavila před sebe uprostřed světnice.

Já mlčela, majíc oči upřené na zem. Jedva jsem chápala, co
se děje a co se mnou dělají.

„Kde jsou peníze?" zvolala opět a zanechavši mne, obrátila se
náhle k tatínkovi, který už sáhal pro klobouk. „Kde jsou
peníze?" opakovala. „Ah, ona je dala tobě? Bezbožníku!
Zhoubce můj! Vrahu můj! Chceš také ji zahubit? Dítě? Ji, ji?
Ale ne; tak mně neujdeš!"

Mžiknutím oka přiskočila ke dveřím, zavřela je na klíč a
klíč vzala k sobě.

„Mluv, přiznej se!" obrátila se opět ke mně hlasem jedva
slyšným od rozechvění. „Přiznej se ke všemu! Mluv přece,
mluv ! Nebo... já nevím, co s tebou udělám?"

Chytila mne za ruce a kroutila je mezi tím, co mne vyslýchala.
Byla úžasem otupělá. V ten okamžik jsem se zařekla, že budu
mlčet a neřeknu ani slova na tatínka; avšak bojácně jsem na
posled na něho zdvihla oči... Jediný jeho pohled, jediné jeho
slovo, vůbec něco takového, co jsem očekávala a zač jsem ho v
duchu prosila, a byla bych šťastna přese všechna muka, přes
všechno trápení... Ale Bože můj! Necitelným, hrozivým
posuňkem kázal mně, abych mlčela, jakobych se vůbec v ten
okamžik mohla báti něčí jiné hrozby. Mně se sevřelo hrdlo,
zatajil se mi dech, nohy mně podklesly a já se svalila beze
smyslů na zem... Opakoval se můj včerejší nervový záchvat.

Když jsem se vzpamatovala, ozvalo se náhle klepání na dvéře
našeho bytu. Maminka otevřela a spatřila lokaje v livreji,
který vstoupiv do světnice a s podivením se ohlížeje pro nás
všech, počal se ptáti na hudebníka Jefimova. Otčím se
přihlásil. Tu mu lokaj odevzdal psaní a oznámil, že
přichází od pana B., jenž se právě nachází u knížete. V
obálce byla vstupenka do koncertu S...ce.

Příchod lokaje v nádherné livreji, jenž nezamlčel jméno
knížeté, svého pána, který ho schválně poslal k nuznému
hudebníku Jefimovu — vše to v okamžiku způsobilo mocný dojem
na maminku. Zmínila jsem se už na počátku svého vypravování,
že ubohá žena nepřestala milovati svého muže. I nyní, přese
všechny svízele a útrapy, trvající celých osm let, její
srdce se nezměnilo: i nyní ještě ho mohla milovat!

Bůh ví! Snad se jí zdálo, že tímto okamžikem nastává
změna v jeho osudu. Na ni měl vliv i pouhý stín nějaké
naděje. A kdož ví — snad také byla trochu překvapena
nezlomným sebevědomím svého potrhlého muže. Ostatně není
ani možno, aby toto sebevědomí nemělo na ni, slabou ženu,
aspoň nějaký vliv, a na pozornosti knížete mohla tedy v
jediném okamžiku založiti tisíce plánů do budoucna. V
okamžiku byla hotova obrátiti se zase k němu, mohla mu
odpustiti, že zničil celý její život, ba i jeho poslední
zločin — že obětoval její jediné dítě, a v záchvatu
bystře vzplanuvšího nadšení, v záchvatu nové naděje
snížiti tento zločin na pouhý přestupek, na slabost,
zaviněnou bídou, špinavým životem, zoufalým postavením.
Stále se dávala unášet, a v tomto okamžiku znova měla
pohotově odpuštění i bezměrnou soustrast pro svého zhynulého
muže.

Otec počal rozpačitě přebíhat; i jeho překvapila pozornost
knížete a pana B. Pak se obrátil přímo k mamince, něco jí
pošeptal a ona vyšla ze světnice. Za dvě minuty se vrátila,
přinesla rozměněné peníze a tatínek z nich dal rubl stříbra
poslovi, jenž odešel se zdvořilou poklonou.

Hned na to maminka zase odešla, vrátila se za minutku s
žehličkou, vyhledala nejlepší mužovu náprsenku a začala ji
žehliti. Sama mu zavázala na krku batistový nákrčník, jejž
uschovala pro všechen případ od dávných dob spolu s černým,
ovšem už valně obnošeným frakem, který si tatínek dal
šíti, když vstoupil k divadlu do orchestru.

Když byla toiletta hotova, otec vzal klobouk, ale před odchodem
požádal ještě za sklenici vody. Byl bledý a ve svém
znemožení sedl na židli. Vodu podala jsem mu již já; možná,
že nepříznivý cit znova se vkradl do srdce matčina a zchladil
její nedávné nadšení.

Tatínek odešel, my jsme zůstaly samy. Schoulila jsem se opět v
koutečku a dlouho mlčky jsem patřila na maminku. Nikdy jsem ji
neviděla tak rozechvěnou. Rty se jí třásly, bledé tváře se
náhle rozpálily a chvílemi trhala všemi údy. Konečně se
její stesk počal vylévati žalostnými slovy, hluchým lkáním
a naříkáním.

„Tím vším jsem já nešťastná sama vinna!" hovořila pro
sebe. „Co z ní bude? Co z ní bude, až umru?" pokračovala,
stanouc uprostřed světnice, jako bleskem zachvácená od této
jediné myšlénky. „Nétičko, dítě mé, moje ubohá,
nešťastná!" pravila, berouc mne za ruku a křečovitě mne
objímajíc. „Kdo se tebe ujme, když já ani za svého
živobytí nemohu tě vychovat, nemohu za tebou přihlédnouti a
opatrovati tě? Och ty mně nerozumíš. Rozumíš mi? Budeš si
pamatovat, co jsem nyní řekla, Nétičko? Budeš si to příště
pamatovat?"

„Budu, budu, maminko!" odpověděla jsem spínajíc prosebně
ruce.

Dlouho, pevně mě držela v objetí, jakoby se třásla od pouhé
myšlénky, že se musí se mnou rozloučit. Srdce mně pukalo.

„Maminko, mámo!" zvolala jsem s pláčem; „proč... proč
nemáš tatínka ráda?" Vzlykot nedal mně dokončiti.

Z jejích prsou vyrvalo se zastenání. Potom v novém, hrozném
stesku jala se choditi sem tam po světnici.

„Ubohá, moje ubohá! A já ani nepozorovala, jak vyrostla! Ona
ví, všechno ví! Můj Bože! Jaký dojem, jaký příklad!" A
opět zalomila rukama v zoufalství.

Pak přistoupila ke mně a s šílenou láskou celovala mne,
líbala mně ruce, kropila je slzami, prosila za odpuštění...
Nikdy jsem neviděla takového utrpení...

Konečně jako umučená upadla v zapomenutí. Tak prošla celá
hodina. Potom vstala celá utýraná a unavená a řekla mně,
abych si lehla. Odešla jsem do svého koutka, zabalila se do své
pokrývky, ale usnouti jsem nemohla. Trápila mne ona, trápil mne
i tatínek. S netrpělivostí čekala jsem jeho návratu. Jakási
hrůza se mne zmocňovala při pomyšlení na něho.

Za půl hodiny maminka vzala svíčku a přišla ke mně podívat
se, spím-li. Abych ji uspokojila, zamhouřila jsem oči a
tvářila se, jakobych spala. Pohlédla na mne a pak tiše
přistoupila ke skříni, otevřela, a nalila si sklenici vodky.
Vypila ji a lehla spat, nechavši hořící svíci na stole a
dvéře nezavřené, jak činívala vždy, když se tatínek pozdě
v noci vracíval domů.

Ležela jsem v dřímotě, ale úplně usnouti jsem nemohla. Sotva
jsem na chvíli zavřela oči, hned jsem zase procitala a
obcházela mne hrůza následkem strašných snů. Tesklivost moje
vzrůstala víc a více. Chtěla jsem křičet, ale křik mi
zmíral v prsou.

Konečně, už pozdě v noci, jsem uslyšela, jak se otevřely
naše dvéře. Nepamatuju se, mnoho-li uběhlo času, ale když
jsem náhle úplně otevřela oči, spatřila jsem tatínka. Zdálo
se mně, že byl strašně bledý. Seděl na židli u samých
dveří a jakoby o něčem přemýšlel. Ve světnici bylo mrtvé
ticho. Opláklá lojová svíčka smutně osvěcovala náš
příbytek.

Dlouho jsem se dívala, ale tatínek se pořád nehýbal s místa.
Seděl nehybně stále v téže pose s hlavou sklopenou, rukama
křečovitě opřený o kolena. Několikrát jsem chtěla na něho
zavolat, ale nesměla jsem. Byla jsem jako přimražená.

Konečně se vzpamatoval, zdvihl hlavu a vstal se židle. Postál
několik minut uprostřed světnice, jakoby se odhodlával k
něčemu. Pak přistoupil najednou k maminčině posteli,
naslouchal a přesvědčiv se, že spí, odešel ke kufru, v němž
ležely jeho housle. Otevřel kufr, vyndal černé pouzdro a
postavil je na stůl. Pak se znovu ohlédl po světnici. Pohled
jeho byl kalný a těkavý, takový, jakého jsem nikdy u něho
nepozorovala.

Už se chápal houslí, ale zas je odložil, vrátil se a zavřel
dvéře. Potom, spozorovav, že skříň je otevřena, přistoupil
k ní tichounce, uviděl sklenici a vodku, nalil si a vypil. Po
třetí se chopil houslí, ale po třetí je odložil a zase
přistoupil k matčině posteli. Trnouc hrůzou, čekala jsem, co
bude.

Jaksi velmi dlouho naslouchal u postele; pak najednou strhnul
pokrývku s obličeje a počal jej omakávati rukou. Já se
zachvěla. Nahnul se ještě jednou a přiložil skoro až k ní
hlavu. A když se naposled zdvihl, zdálo se mi, jakoby úsměv
přelétl po jeho strašně zbledlém obličeji. Tiše a opatrně
pokryl spící pokrývkou, zastřel jí hlavu a nohy... a já se
počala třásti nesrozumitelnou mě hrůzou. Jímal mne strach o
maminku, o její hluboký spánek a s nepokojem pohlížela jsem na
tu nehybnou linii, která úhlovitě rýsovala na pokrývce údy
jejího těla... Jako blesk prolétla strašná myšlénka mou
hlavou!

Když otec ukončil všechny přípravy, přistoupil opět ke
skříni a dopil zbytek vodky. Celý se třásl, když odcházel ke
stolu. Nebylo možná ho poznati — tak byl bledý. Tu se opětně
chopil houslí. Vídala jsem ty housle, věděla jsem, co to je,
ale nyní jsem očekávala cosi hrozného, strašného,
úžasného... a zachvěla jsem se od prvních jejich zvuků.

Tatínek začal hrát. Ale zvuky šly jaksi trhaně; zastavoval se
každý okamžik, jakoby si na něco vzpomínal; konečně s
utýranou, zmučenou tváří odložil smyčec a jaksi divně
pohlédl na postel. Tam ho cosi neustále znepokojovalo.
Přistoupil opětně k posteli... Neušel mi ani jediný jeho pohyb
a zmírajíc hroznou předtuchou, sledovala jsem otce.

Náhle počal ve spěchu cosi hledati pod rukama, a opět táž
strašná myšlénka jako blesk mne spálila. Přišlo mi na mysl,
proč maminka spí tak tvrdě? Proč se neprobudila, když jí
rukou omakával obličej? Konečně jsem spatřila, že počal
snášeti všechno, co mohl najíti z našeho šatstva, vzal
maminčin salup, svůj starý kabát, župan, ba i moje šaty,
které jsem svlékla se sebe, a vším tím zakryl maminku úplně
a uschoval ji pod hromadou hadrů. Ona pořád ležela nehybně,
nepohnula ani jediným údem.

Spala už hlubokým spánkem!

Když ukončil tuto práci, oddechl si svobodněji. Nyní mu již
nepřekáželo nic, ale přece ho ještě něco znepokojovalo.
Přestavil tedy svíčku a obrátil se tváří ke dveřím, aby
nemusil hleděti na postel. Na konec vzal housle a s jakýmsi
zoufalým pohybem trhnul smyčcem... Hudba začala.

Ale to nebyla hudba... Pamatuju se na všechno jasně, do
posledního okamžiku; pamatuju si všechno, co tehda ohromilo mou
pozornost. Ne, to nebyla taková hudba, jakou jsem později
slýchala! To nebyly zvuky houslí, nýbrž jakoby byl čísi
hrozný hlas poprvé zahřměl v našem tmavém obydlí. Buď byly
nepravidelné, chorobné mé dojmy, nebo mé smysly byly ohromeny
vším, čeho jsem byla svědkem, a tím byly připraveny na dojmy
strašné, nesnesitelně trapné: ale já jsem pevně
přesvědčena, že jsem slyšela stenání, křik lidský, pláč;
celé zoufalství vylévalo se v těch zvucích a konečně, když
zahřměl hrozný finálný akkord, v němž bylo všechno, co jest
hrozného v pláči, mučícího V mukách a teskného v
beznadějném stesku: všechno to jakoby se bylo sloučilo
dohromady.

Nemohla jsem vydržet; zatřásla jsem se, slzy mi vytryskly z
očí, a se strašným, zoufalým křikem vrhla jsem se k
tatínkovi a objala jsem ho rukama. On vykřikl a spustil housle.

Minutku stál, jako zmatený. Potom se jeho oči zakmitaly a
běhalý ze strany na stranu. Zdálo se, jakoby něco hledal;
náhle chytil housle a napřáhnul je na mne. Ještě okamžik a
snad by mne byl zabil do smrti.

„Tatínku!" vzkřikla jsem, „tatínku!"

On se zachvěl jako list, uslyšev můj hlas a odstoupil na dva
kroky.

„Ach! Tedy ty jsi ještě zůstala! Tedy ještě není všemu
konec! Ty jsi tedy ještě zůstala se mnou!" vzkřikl a zdvihl mne
za ramena do povětří.

„Tatínku!" zvolala jsem znova, „nelekej mne, pro Boha! Já se
bojím! O!"

Můj pláč jím pohnul. Pomalu mne zase spustil na zem a s minutku
na mne pohlížel mlčky, jakoby si na něco vzpomínal. Konečně,
jakoby ho bylo cosi obrátilo, jakoby ho byla dojala nějaká
strašná myšlénka, z jeho zkalených očí vytryskly slzy;
sehnul se ke mně a počal mně bedlivě pohlížeti do obličeje,

„Tatínku!" zvolala jsem opět, umírajíc strachy, „nehleď
tak, tatínku! Odejděme odsud! Odejděme rychle! Pojďme, utečme!"

„Ano, utečeme, utečeme! Je čas! Pojďme, Nétičko! Rychle,
rychle!"

Tu začal spěchat, jakoby se byl teprve nyní dovtípil, co má
dělat. Ohlížeje se ve spěchu vůkol sebe a spatřiv na zemi
maminčin šátek, zdvihl jej a schoval do kapsy. Potom uviděl
čepec; také jej zdvihl a schoval k sobě, jakoby se chystal na
dalekou cestu a sbíral vše, čeho bylo třeba.

V okamžiku jsem se oblekla a počala také ve spěchu sbírati
vše, co se mně zdálo nutným na cestu.

„Všechno? Všechno?" ptal se otec. „Je všechno hotovo?
Rychle, rychle!"

Honem jsem svázala uzlík, hodila si na hlavu šátek a už jsme
se oba ubírali ke dveřím, když mne najednou napadlo, že musím
vzíti také obrázek, jenž visel na stěně. Tatínek ihned s
tím souhlasil. Byl nyní tichý, mluvil pošeptmu a jen mne
pobízel, abych chvátala.

Obrázek visel příliš vysoko; přinesli jsme tedy oba židli, na
ni postavili stoličku, vylezli jsme na ni a s namaháním jsme
sundali obrázek. Tím bylo všechno připraveno k našemu odchodu.
Vzal mne za ruku a šli jsme. Náhle však mne tatínek zadržel.
Dlouho si třel čelo, jakoby na něco vzpomínal, co jsme ještě
zapomněli. Konečné, jakoby si byl vzpomněl, čeho bylo ještě
třeba, vyhledal klíče, které ležely pod maminčinou poduškou
a ve chvatu počal cosi hledati v prádelníku. Konečně se
vrátil ke mně a přinesl něco peněz, nalezených ve schránce.

„Tu máš, vezmi to a dej pozor," zašeptal mně; „neztrať,
pamatuj si!"

Peníze mně vložil nejprve do ruky, ale pak je vzal a vstrčil
mně je za ňadra. Pamatuju se, že jsem se zachvělo, když se
mého těla dotknulo ono stříbro, a jakobych byla teprve v onom
okamžiku pochopila, co jsou peníze. By li jsme opět hotovi,
avšak on mne zase zadržel.

„Nétičko!" pravil mně, jakoby s těží cosi rozmýšlel,
„děvenko má, zapomněl jsem... Ale co?... Čeho je třeba?
Nemohu si vzpomenout!... Ano, ano, vzpomněl jsem si!... Pojď sem,
Nétičko!"

Přivedl mne do kouta, kde visel svatý obraz a řekl, abych
poklekla.

„Modli se, dítě mé, pomodli se! Bude ti snáze!... Opravdu,
snáze bude," šeptal mně, ukazuje na obraz a jaksi divně na mne
pohlížeje. „Pomodli se, pomodlí!" mluvil jakýmsi prosebným,
zbožným hlasem.

Padla jsem na kolena, sepala ruce a plna hrůzy a zoufalství, jež
mnou úplně už ovládlo, klesla jsem na podlahu a proležela tak
několik minut, jako mrtvá. Napínala jsem všechny své
myšlénky, všechny své city k modlitbě, ale strach mne
udolával. Zdvihla jsem se, ztrýzněná tesklivostí. Už jsem
nechtěla jíti s ním, bála jsem se ho; chtěla jsem zůstati
doma. Konečně to, co mne mučilo a tísnilo, vyrvalo se z mých
prsou.

„Tatínku," zvolala jsem, tonouc v slzách, „což maminka? Co
dělá maminka? Kde je, co dělá moje maminka?"

Nemohla jsem mluviti dále, poněvadž slzy zatopily má slova.

On pohlížel také se slzami na mne. Konečně mne vzal za ruku,
přivedl k posteli, odházel hromadu šatstva a zdvihl pokrývku.
Můj Bože! Ona ležela mrtvá, vychladlá a už zsinalá! Jako
smyslů zbavená padla jsem na ni a objala její mrtvolu. Otec mne
přinutil, abych klekla.

„Pokloň se jí, dítě!" řekl při tom, „rozluč se s ní..

Poklonila jsem se. Otec se poklonil spolu se mnou... Byl hrozně
bledý; jeho rty se pohybovaly a cosi šeptaly.

„To já ne, Nétičko, já ne,"  pravil mi, ukazuje třesoucí se
rukou na mrtvolu. „Slyšíš, já ne, já tím nejsem vinen.
Pamatuj si, Nétičko."

„Tatínku, pojďme," zašeptala jsem s hrůzou. „Je čas!"

„Ano, je čas, už dávno je čas," odpověděl, chopiv mne
pevně za ruku a spěchaje ven ze světnice. „Tedy na cestu!
Chvála Bohu, chvála Bohu, všechno je teď ukončeno."

Sešli jsme se schodů. Rozespalý podomek otevřel nám vrata,
podezřele na nás pohlížeje, a tatínek, jakoby se bál, aby se
ho na něco neoptal, vyběhl první ze vrat, tak že jsem ho jedva
dohonila. Přešli jsme naši ulici a vyšli na nábřeží
kanálu. V noci na dlažbu napadalo sněhu, jenž padal i nyní
drobnými kločky. Bylo zima; mráz mně pronikal do kostí, i
běžela jsem za tatínkem, uchopivši se křečovitě za polu jeho
fraku. Housle si nesl pod paždím a každou minutu se zastavoval,
aby si lépe pod paždím upravil pouzdro.

Šli jsme asi čtvrt hodiny; konečně zahnul po náspu k samému
kanálu a sedl si tam na sloupek. Dva kroky od nás byl v ledu
prosekaný otvor. Kolkolem ni živé duše. Bože! Jakoby dnes
bylo, pamatuju si ten strašný pocit, který mne náhle schvátil.
Splnilo se tedy konečně všechno, o čem jsem blouznila celý
rok. Odešli jsme z našeho nuzného obydlí... Ale splnilo-li se,
co jsem očekávala, o čem jsem blouznila, co se vytvořilo v mé
dětské fantasii, když jsem strojila plány o štěstí toho,
koho jsem milovala způsobem tak nedětským? Nejvíc mne v tom
okamžiku trápila maminka. „Proč jsme ji nechali samotnou?"
myslila jsem si. „Proč jsme opustili její tělo, jako
zbytečnou věc?" Pamatuju se, že to právě mne nejvíc mučilo a
trápilo.

„Tatíčku!" zvolala jsem, nemajíc síly, abych déle zdržovala
mučivé starosti své, „tatíčku!"

„Co chceš?" řekl přísně.

„Proč jsme tam, tatínku, nechali maminku? Proč jsme ji
opustili?" ptala jsem se a dala se do pláče. „Tatínku, vraťme
se, zavolejme k ní někoho."

„Ano, ano!" zvolal náhle, vzpamatovav se a vstávaje se sloupku,
jakoby mu bylo přišlo na mysl něco nového, co rozptýlilo
rázem všechny jeho pochybnosti. „Ano, Nétičko, tak nesmíme
jednat. Musíme jít k mamince; jí je tam zima! Jdi k ní.
Nétičko, jdi; není tam tma, je tam svíčka. Neboj se, zavolej k
ní někoho, a potom přijd ke mně. Jdi sama, já tu na tebe
počkám... Vždyť já ti neodejdu..."

Šla jsem hned. Ale sotva jsem vyšla na chodník, jakoby mne bylo
náhle cosi bodlo do srdce... Ohlédla jsem se a uviděla, že on
už také vyběhl s druhé strany a utíká ode mne, zanechávaje
mne samotnou, opouštěje mne v takový okamžik! Vykřikla jsem,
co jsem měla síly a strašné polekaná dala jsem se do běhu za
ním. Pozbývala jsem dechu; on běžel pořád rychleji a
rychleji... už jsem ho ztrácela s očí.

Na cestě jsem uviděla jeho klobouk, který ztratil na útěku;
zdvihla jsem jej a opět jsem běžela za ním. Dech ve mně
ustával a nohy mně klesaly. Cítila jsem, že se cosi hrozného
děje se mnou. Pořád se mně zdálo, že je to sen a chvílemi
vznikal ve mně takový pocit, jako ve snách, když se mně
zdávalo, že od něho utíkám, ale nohy mně klesají, doháněč
už mne chytá a já padám, zbavená smyslů.

Trapný pocit rozrýval mně srdce. Bylo mně ho líto; srdce mně
pukalo, když jsem si představovala, jak běží bez pláště,
bez klobouku, jak utíká ode mne, svého milovaného dítěte...
Přála jsem si dohoniti ho pouze proto, abych ho ještě jednou
vroucně políbila, řekla mu, aby se mne nebál, ubezpečila ho a
uspokojila, že za ním nepoběhnu, jestliže si toho nepřeje,
nýbrž že se sama vrátím k mamince.

Konečně jsem spozorovala, že zahnul do jakési ulice. Když jsem
přiběhla a také zahnula do oné ulice, ještě jsem ho
rozeznávala před sebou... Ale tu mne opustily síly; dala jsem se
do pláče, do křiku, Pamatuju se, že jsem ve běhu vrazila do
dvou lidí, kteří se zastavili uprostřed chodníku a s
podivením hleděli na nás dva.

„Tatínku, tatínku!" zvolala jsem naposled, ale náhle jsem
sklouzla na chodníku a padla u vrat jakéhosi domu. Pocítila
jsem, že celý můj obličej se polil krví! Okamžik na to
pozbyla jsem vědomí...

Vzpamatovala jsem se v teplé, měkké posteli a uviděla jsem
vedle sebe přívětivé, laskavé tváře, které s radostí
uvítaly mé probuzení. Spozorovala jsem stařenku s brejlemi na
nose, vysokého pána, jenž pohlížel na mne s hlubokým
soucitem; pak spanilou mladou dámu a konečně šedého
stařečka, který mne držel za ruku a díval se na hodinky.

Procitla jsem k novému životu. Jeden z těch dvou lidí, které
jsem potkala na svém útěku, byl kníže Ch...ský a u vrat jeho
domu jsem sklesla. Když po dlouhém pátrání zvěděli, kdo
jsem, kníže, jenž poslal mému otci vstupenku do koncertu
S...ce, dojat podivnou náhodou, rozhodl se, že mne přijme do
svého domu a dá vychovati se svými dětmi. Počali pátrati, co
se stalo s mým otcem a zvěděli, že byl zadržen kýmsi už za
městem v návalu ztrnulé pomatenosti. Odvezli ho do nemocnice,
kde umřel za dva dni.

Umřel, protože taková smrt byla pro něho nutností,
přirozeným následkem celého jeho života. Musil tak zemříti,
když všechno, co ho podporovalo v životě, rázem se zřítilo,
rozprchlo se jako přízrak, jako beztělý, prázdný sen. Umřel,
když zmizela poslední jeho naděje, když v jediném okamžiku
rozřešilo se před ním samým a vešlo v jeho vědomí všechno,
čím se klamal a co bývalo podporou jeho života. Pravda oslepila
ho svou nesnesitelnou září, a co bylo lží, stalo se lží i
pro něho.

V poslední hodině svého života uslyšel znamenitého genia,
který mu vysvětlil, co vlastně je on, Jefimov, a odsoudil ho na
vždy. S posledním zvukem, který sletěl se strun houslí
geniálního S...ce, odhalilo se před ním veškero tajemství
umění, a genius, věcně mladistvý, mohutný a pravdivý,
rozdrtil ho svou pravdivostí.

Zdá se, že všechno, co jen v tajemných, nepostihlých mukách
hnětlo ho po celý život, všechno, co se mu doposud jen snilo a
mučilo ho pouze ve snách nemakavě, nepostižitelně, co snad
chvílemi tušil, ale před čím s hrůzou prchal, zakrývaje se
lží celého svého života, vše, co předvídal, ale čeho se
obával až doposud — že to všechno náhle, jedním rázem
osvítilo se před ním, otevřelo se jeho očím, které
tvrdošíjně nechtěly uznávati až do této chvíle světlo za
světlo, tmu za tmu.

Ale pravda byla nesnesitelna pro jeho oči, jež rozhleděly
poprvé všechno, co bylo, co jest, i to, co ho očekává; pravda
oslepila a sežehla jeho rozum. Udeřila do něho náhle přímo,
jako blesk. Splnilo se náhle to, co očekával po celý život se
strachem a hrůzou. Zdálo se, že po celý život sekera visela
nad jeho hlavou, po celý život čekal každý okamžik v
nevylíčitelných mukách, že dopadne na něho, a konečně
sekera dopadla! Rána byla smrtelná. Chtěl uprchnouti před svým
ortelem, ale nebylo kam uprchnouti: poslední naděje zmizela,
poslední výmluva ztracena. Ta, jejíž život tísnil ho tolik
let, která mu ztrpčovala život, ta, po jejíž smrti dle své
zaslepené víry měl znova náhle oživnouti — umřela. Byl
konečně sám, nic mu nepřekáželo, byl konečně svoboden!
Naposledy, v křečovitém záchvatu zoufalství chtěl sám sebe
souditi, souditi bezohledně a přísně, jako nestranný,
nezištný soudce; ale jeho osláblý smyčec mohl jen slabě
opětovati poslední hudební větu genia... V tom okamžiku
šílenství, které číhalo na něho deset let, uchvátilo ho
neúklonně.


IV.

Zvolna jsem se uzdravovala; ale i když jsem úplně vstala s
postele, mysl má byla stále ještě jaksi spoutána a dlouhou
dobu jsem nemohla pochopit, co se vlastně stalo se mnou. Byly
okamžiky, kdy se mně zdálo, že vidím sen a pamatuju, že jsem
si přála, aby všechno, co se přihodilo, obrátilo se v sen!
Usínajíc na večer doufala jsem, že se náhle nějakým
způsobem probudím opět v naší chudobné světnici a uvidím
otce i matku... Ale konečně se mi vyjasnilo mé nynější
postavení, a znenáhla jsem pochopila, že jsem zůstala na
světě sama jediná a žiju u cizích lidí. Tu jsem poprvé
pocítila, že jsem sirotek.

Počala jsem si dychtivě všímati všeho nového, co mne tak
nenadále obklíčilo. Zprva se mně všechno zdálo podivným a
nápadným, všechno mne zaráželo: i nové tváře, i nové
obyčeje, i pokoje starého knížecího domu. Vidím je, jako
nyní: veliké, vysoké, nádherné, ale takové zasmušilé a
mračné, že jsem se opravdu bávala pustiti se skrze některý
dlouhý, předlouhý sál, ve kterém se mně zdálo, že úplně
zmizím. Nemoc má ještě neminula a mé dojmy byly mračné,
těžké, hodily se tedy dobře k onomu slavnostně zasmušilému
obydlí.

Mimo to i jakýsi, mně samé ještě nejasný stesk počal víc a
více narůstati na mém malinkém srdci. S podivením zastavovala
jsem se před nějakým obrazem, zrcadlem, krbem vymyšlené
práce, nebo před sochou, která jakoby se byla naschvál schovala
do hlubokého výklenku, aby mne odtud snáze mohla pozorovati a
nějak mne polekati, zastavovala jsem se a potom najednou jsem
zapomínala, proč jsem se zastavila, co chci, o čem jsem začala
přemýšleti, a když jsem se pak vzpamatovala, strach a rozpaky
padaly na mne a srdce mi silně začínalo tlouci.

Z osob, které mne časem přicházely navštívit, dokud jsem
ještě ležela nemocná, kromě stařečka doktora nejvíc mne
překvapila tvář jistého pána, už dosti letitého,
neobyčejně vážného, ale spolu i dobrého, jenž na mne
patříval s hlubokým soucitem. Jeho tvář oblíbila jsem si nade
všechny ostatní. Velmi se mi chtělo dáti se s ním do řeči,
ale bála jsem se; byl napohled vždycky truchlivý, mluvil
přerývaně, málo, a úsměv nikdy nezahrál na jeho ústech.

Byl to sám kníže Ch...ský, který mne nalezl a poskytl mně
útulek ve svém domě. Když jsem se začala uzdravovat, jeho
návštěvy stávaly se neustále řidšími a řidšími.
Konečně při poslední návštěvě přinesl mně cukrátek,
jakousi dětskou knihu s obrázky, poceloval mne, udělal křížek
a požádal, abych byla veselejší. Těše mne dodal, že brzy
budu míti společnici, také takovou holčičku, jako já jsem,
totiž jeho dceru Káťu, která jest nyní v Moskvě. Potom,
promluviv cosi s obstárlou Francouzkou, chůvou jeho dětí a se
služkou, která mne opatrovala, ukázal jim na mne, odešel, a od
té doby neviděla jsem ho zrovna tři neděle.

Kníže žil ve svém domě nad míru osaměle. Větší polovinu
domu zaujímala kněhyně; sama také nevídala knížete někdy po
celé neděle. Později jsem spozorovala, že i všechna domácí
čeleď málo o něm mluvila, jakoby ho ani nebylo v domě.
Všichni si ho vážili a také — jak bylo zřejmo — měli ho
rádi, a přece pohlíželi na něho jako na podivína. Zdá se,
že i sám uznával, že je velmi podivný, málo podobný k
ostatním a proto se snažil co možná nejméně se ukazovati
všem na oči... Později budu míti příležitost velmi mnoho a
daleko podrobněji o něm mluviti.

Jednoho rána mne převlekli do čistého, tenkého plátna,
oblekli na mne černé, vlněné šaty s bílými smutečními
výložky, na které jsem pohlížela s jakýmsi truchlivým
překvapením, přičesali mně vlasy a přivedli mne s
hořejších místností dolů, do pokojů kněhyně. Stanula jsem
jako vkopaná, když mne k ní přivedli: nikdy jsem ještě kolem
sebe neviděla tolik bohatství a nádhery.

Ale dojem ten byl okamžitý a hned jsem zbledla, jakmile jsem
uslyšela hlas kněhyně, jež kázala, aby mne přivedli blíže k
ní. Už když mne oblékali, pomyslila jsem si, že mne
připravují k jakémusi mučení, ač Bůh ví, proč taková
myšlénka ve mně vznikla. Vůbec vstoupila jsem v nový život s
jakousi divou nedůvěrou ke všemu, co mne obklopovalo.

Avšak kněhyně byla ke mně velice přívětivá a pocelovala
mne. Vzhlédla jsem na ni směleji. Byla to táž spanilá dáma,
kterou jsem spatřila, když jsem se vzpamatovala ze svých
mrákot. Ale celá jsem se otřásla, když jsem líbala její ruku
a nikterak jsem nemohla sebrati tolik síly, abych mohla něco
odvětiti na její otázky. Poručila mi, abych si sedla vedle ní
na nizoučkou taburetku. Zdá se, že to místo bylo určeno pro
mne už napřed. Bylo vidno, že si kněhyně upřímně přála
přilnouti ke mně vší duší, prokázati mně svou lásku a
úplně mně nahraditi matku. Ale já jsem nikterak nemohla
pochopiti, že šťastná náhoda mne přivedla do tohoto domu a
neuměla jsem jí vnuknouti dobré mínění o sobě.

Dali mně krásnou knížku s obrázky a řekli, abych se na ně
dívala. Sama kněhyně psala k někomu psaní, čas ob čas
odkládala péro a opět se dávala se mnou do řeči. Ale já se
pletla, upadala do rozpaků a nic kloudného nemohla jsem ze sebe
vypraviti. Slovem, ačkoli můj příběh byl velice neobyčejný a
v něm velikou roli hrál osud a různé, až tajemné cesty, a
vůbec v něm bylo mnoho zajímavého, nevysvětlitelného, ba až
fantastického, přece jsem já sama jako na vzdory všem těmto
melodramatickým okolnostem zůstávala praobyčejným dítětem,
bojácným, polekaným a skoro jako přihlouplým. Zejména toto
poslední se kněhyni pranic nelíbilo a zdá se, že jsem ji dosti
brzy vůbec omrzela, z čehož viním ovšem jen samu sebe.

Po druhé hodině začaly návštěvy a kněhyně stala se ke mně
nákle zase pozornější a laskavější. Na dotazy hostů,
týkající se mne, odpovídala, že je to vysoce zajímavý
případ a potom vypravovala dále po francouzsky. Za jejího
vypravování na mne pohlíželi, kývali hlavami, divili se. Jeden
mladý pán měřil si mne lornětem, jeden voňavkou napuštěný
šedý stařeček chtěl mne pocelovat a já jsem bledla,
červenala a seděla se sklopenýma očima, bojíc se hnouti sebou
a chvějíc se na všech údech. Srdce se svíralo a bolelo mne.
Zalétala jsem duchem v minulost v naše podkroví, vzpomněla jsem
si na otce, na naše dlouhé, mlčelivé večery, na maminku, a
když jsem si vzpomněla na ni, do očí se mi draly slzy, hrdlo se
svíralo a jen jsem si přála, abych mohla utéci, zmizeti,
zůstati samotna...

Potom, když návštěvy byly ukončeny, obličej kněhyně stal se
nápadně přísnějším. Už na mne pohlížela zasmušileji,
mluvila úsečněji a zejména mne lekaly její pronikavé, černé
oči, někdy celou čtvrt hodiny upřené na mne, a její pevně
semknuté, tenké rty.

Večer mne odvedli nahoru. Usnula jsem s horečkou, v noci jsem se
probouzela s tesklivostí a pláčem následkem chorobných snů;
ráno pak začala táž historie a mne opět odvedli ke kněhyni.
Posléze ji samou jaksi omrzelo vypravovati svým hostům můj
příběh a hosty omrzelo projevovati mně svoji soustrast. Kromě
toho byla jsem praobyčejné dítě, prosté všeliké naivnosti,
jak se vyjádřila sama kněhyně, když mluvila mezi čtyřma
očima s jakousi obstárlou dámou, která se jí ptala, zdali se
nenudí se mnou.

Konečně jednoho večera mne odvedli a víc už mne dolů
nepřiváděli. Tak skončilo mé favoritství. Ostatně mně bylo
dovoleno choditi všude, kam se mně zachtělo. Já pak nemohla
poseděti na jednom místě pro svou hlubokou tesklivost a byla
jsem velice ráda, když jsem mohla odejíti ode všech dolů do
velikých pokojů.

Pamatuju se, že jsem si velice přála rozhovořiti se s
domácími lidmi; ale tolik jsem se bála, abych je nerozhněvala,
že jsem raději zůstávala samotna. Mým oblíbeným krácením
času bylo přituliti se někam do koutečka, kde mne nebylo
vidět, schovati se za nějaké nářadí a tam vzpomínat a
uvažovat o všem, co se mně přihodilo.

Ale podivná věc! Jakobych vytratila z paměti konec toho, co se
se mnou přihodilo u rodičů, celou tu hroznou příhodu. Míhaly
se mně na mysli jen jednotlivé obrazy, vystupovala jednotlivá
fakta. Ovšem pamatovala jsem si všechno, i noc, i housle, i
tatínka; pamatovala jsem si, jak jsem přinášela peníze; ale
srovnati si v mysli, vyjasniti si ony události nemohla jsem
nikterak. Jen obtížněji stávalo se mi u srdce a když jsem ve
vzpomínkách přecházela k tomu okamžiku, když jsem se modlila
u mrtvé maminky, mráz náhle přebíhal po všech mých údech.
Třásla jsem se, hlasitě vzdychala a potom tak těžko jsem
oddychovala, tak se mné stísnily prsa a srdce počínalo tak
bystře tlouci, že jsem s leknutím vybíhala ze svého koutka.

Ostatně neřekla jsem správně, že mne nechávali samotnou; nade
mnou neustále a horlivě bděli a přesně plnili rozkaz
knížete, který přikázal, aby mně ponechali úplnou svobodu,
ničím mne neobtěžovali, ale ani na minutku nespouštěli s
očí. Pozorovala jsem, že chvílemi někdo z domácích nebo ze
služebnictva přicházel se podívat do té komnaty, kde jsem se
nacházela a opět odcházel, nepromluviv ani slova. Mne velice
překvapovala a z části znepokojovala taková pozornost. Nemohla
jsem pochopiti, proč se to děje. Pořád se mně zdálo, že mne
chovají za jakýmsi účelem a néco potom chtějí se mnou
udělat. Pamatuju se, že jsem se neustále snažila zajíti někam
hodně daleko, abych v případě potřeby věděla, kam se schovat.

Jednou jsem se zatoulala na parádní schodiště. Bylo celé z
mramoru, široké, vystlané koberci, obstavené květinami a
rozkošnými vázami. Na každém odpočívadle seděli mlčky dva
vysocí lokaji, neobyčejně pestře odětí, v rukavičkách a co
nejbělejších nákrčnících. Pohlédla jsem na ně celá
překvapená a nikterak mi nešlo do hlavy, proč tam sedí,
mlčí, pohlížejí jeden na druhého a nic nedělají.

Takové osamělé procházky líbily se mně víc a více. Byla
mimo to i druhá příčina, pro kterou jsem utíkala shora.
Nahoře bydlela stará teta knížete, která skoro nikdy
nevycházela a nevyjížděla. Tato stařenka vštípila se ostře
v mé vzpomínky. Byla div ne nejváženější osobou v domě. Ve
styku s ní všichni dbali jakési slavnostní etikety, ba i sama
kněhyně, která vyhlížela tak hrdě a samovládně, pravidelně
dvakrát za týden v určité dni musila přicházeti nahoru a
činiti osobní návštěvu své tetě. Přicházela obyčejně z
rána; započínala suchá rozmluva, přerývaná často
slavnostním mlčením, za kteréhož stařenka buď šeptala
modlitbu, nebo přebírala růženec. Návštěva neskončila
dříve, dokud nepokynula sama tetička, která vstávala se svého
místa, pocelovala kněhyni na rty a tím jí dávala na
srozuměnou, že shledání je u konce.

Dříve kněhyně byla povinna každý den navštěvovati svou
příbuznou; ale později na přání stařenčino nastala úleva a
kněhyně byla jen povinna ostatních pět dní v témdni každého
rána posýlat k tetičce pro zprávu, jak se jí vede. Vůbec
stará kněžna žila skoro jako v klášteře. Zůstala pannou, a
když jí minulo třicet pět let, zavřela se do kláštera, kde
prožila sedmnáct let, ale postřižení nepřijala; pak opustila
klášter a přijela do Moskvy, kde se ubytovala u sestry,
ovdovělé hraběnky L., jejíž zdraví stávalo se s každým
rokem chatrnější a při té příležitosti se smířila s
druhou sestrou, také kněžnou Ch...skou, s kterou více než
dvacet let byla rozvaděna. Ale stařenky, jak se vypravuje,
neprožily ani jedinkého dne v smíru, tisíckrát chtěly od sebe
odjeti, ale nemohly toho provést, protože na konec samy
spozorovaly, jak je každá z nich nezbytná dvěma ostatním pro
uvarování nudy a pro případ pomoci ve stáří.

Ale přes to, že jejich způsob života nelákal a přes veškeru
slavnostní nudu, která panovala v jejich moskevském uzavřeném
obydlí, celé město pokládalo za svou povinnost činiti
pravidelné návštěvy třem klášternicím. Pohlíželi na ně
jako na ochránkyně všech aristokratických závětí a podání,
jako na živé letopisy starobylého bojarstva. Hraběnka zanechala
po sobě množství krásných vzpomínek a byla vůbec výtečná
žena. Lidé přijíždějící z Petrohradu činili jim své prvé
návštěvy. Čí návštěvy se přijímaly v jejich domě, toho
přijímali všude.

Avšak hraběnka zemřela a sestry se rozjely. Starší kněžna
Ch...ská zůstala v Moskvě, kde ujala svou část dědictví po
hraběnce, jež umřela bezdětná; mladší, klášternice,
přestěhovala se k synovci, knížeti Ch...skému do Petrohradu.
Za to dvé dětí knížete, kněžna Káťa a Aleksandr zůstali
na návštěvě v Moskvé u babičky, aby ji bavili a těšili v
její samotě. Kněhyně, jež vášnivě milovala své děti,
nesměla ani hlesnout, když se s nimi loučila na celou dobu
ustanoveného smutku. Zapomněla jsem podotknouti, že smutek trval
ještě v celém knížecím domě, když jsem se v něm ubytovala;
ale lhůta jeho měla uběhnouti v krátké době.

Stařenka kněžna oblékala se celá černě, šaty měla z
prosté vlněné látky a nosila škrobený, do varhánků
sbíraný bílý límeček, jenž jí dodával vzezření
špitálnice. Růženec nikdy neodkládala, slavnostně se
vypravovala ke mši, postila se každý den, přijímala
návštěvy různých duchovních a vážných lidí, čítala
duchovní knihy a vůbec vedla život čistě klášternický.
Tišina nahoře byla hrozná; nebylo možno ani dveřmi
skřipnouti. Stařenka měla bystrý sluch jako patnáctiletá
dívka a hned posýlala vyzvědít příčinu lomozu nebo i
pouhého zaskřipnutí. Všechno mluvilo šeptem, všechno chodilo
po špičkách, a ubohá Francouzka, také stařenka, byla
konečně nucena vzdáti se své oblíbené obuvi — střevíců s
podpatky. Podpatky bylý z domu vyloučeny.

Dvě neděle na to, když jsem se objevila v domě, stařenka
kněžna poslala vyptat se na mne, kdo jsem, co jsem zač, jak jsem
se dostala do domu atd. Jí hned a uctivě vyhověli. Tu byl
poslán druhý schválný posel k Francouzce s dotazem, proč mne
kněžna až dosud neviděla? Ihned nastal poplach; mně počali
česati hlavu, mýti obličej, ruce, které i beztoho byly úplně
čisté, učiti mne, jak mám přistoupiti, pokloniti se, hleděti
veseleji a přívětivěji, jak mluvit — celou mne popletli.

Pak byla vyslána poselkyně už s naší strany s návrhem,
nepřeje-li si kněžna viděti sirotka? Následovala odpověď
záporná, avšak byla ustanovena lhůta na zejtří po mši.
Nespala jsem celou noc a potom vypravovali, že jsem celou noc
blábolila, přistupovala ke kněžně a prosila ji za odpuštění.

Konečně nastalo mé představení. Spatřila jsem malinkou,
vyzáblou stařenku, sedící v ohromném křesle. Zakývala na mne
hlavou, a nasadila si brejle, aby si mne mohla lépe prohlédnouti.
Pamatuju se, že jsem se jí hned na ponejprv nezalíbila. Učinila
poznámku, že jsem docela zdivočelá, neumím ani poklonu
učiniti, ani ruku políbiti. Započaly dotazy a já jedva
odpovídala; ale když řeč došla na otce a matku, dala jsem se
do pláče.

Stařence bylo velmi nepříjemno, že jsem tak citlivá; ostatně
sama mne začala těšit a radila, abych naděje své složila na
Boha. Pak se mne otázala, kdy jsem byla naposled ve chrámě; a
poněvadž já jsem sotva pochopila smysl její otázky, neboť o
mé vychování nikdo nedbal, kněžna přišla zrovna v úžas.
Poslali pro kněhyni. Započala rada a bylo ustanoveno, že mne
povezou do chrámu v nejblíže příští neděli. Do té doby
kněžna slíbila, že se bude za mne modliti, ale poručila, aby
mne odvedli, protože jsem dle jejích slov zanechala v ní nad
míru těžký dojem.

Nedivím se; ale jinak ani nemohlo být. Bylo však zřejmo, že
jsem se rozhodně nezalíbila. Týž den vzkázala, že příliš
dovádím, že je mne slyšet po celém domě, ačkoli jsem se toho
dne ani nehnula. Patrně stařence se něco zdálo. Avšak druhého
dne přišel týž vzkaz. Jako na neštěstí přihodilo se, že
jsem právě upustila číšku a rozbila ji. Francouzka a všechny
služebné přišly v úžas a v tu chvíli mne přestěhovaly do
nejvzdálenější světničky, kamž všechny následovaly za mnou
v záchvatu hrůzy.

Sama už nevím, čím to všechno tehda skončilo. A to byla
příčina, proč jsem ráda odcházela dolů a toulala se samotná
po velikých sálech, neboť jsem věděla, že tam nikomu
nepřekážím.

Pamatuju se, jak jsem kdysi seděla v jednom dolejším sále.
Zakryla jsem si obličej rukama, sklonila hlavu a tak jsem
proseděla nevím jak dlouho. Stále jsem přemýšlela a
přemýšlela. Můj nevyspělý rozum nebyl s to, aby rozřešil
veškeren můj stesk a mně bylo u duše čím dál, tím
obtížněji, truchlivěji. Náhle ozval se nade mnou čísi tichý
hlas:

„Co tu děláš, moje ubohá?"

Zdvihla jsem hlavu: byl to kníže. Jeho tvář vyjadřovala
hluboké účastenství a soustrast. Ale já pohlédla na něho
takovým zničeným, takovým nešťastným pohledem, že slzy
naplnily jeho veliké, modré oči.

„Ubohý sirotečku!" pravil a pohladil mne po hlavě.

„Ne, ne; nejsem sirotek! Ne!" zvolala jsem a zastenání vydralo
se z mých prsou a všechno se ve mně zdvihlo a vzbouřilo. Vstala
jsem s místa, chopila ho za ruku a líbajíc a slzami ji kropíc,
opakovala jsem prosebným hlasem:

„Ne ne, nejsem sirotek! Ne!"

„Dítě mé! Co je ti, má milá, ubohá Nétičko? Co je ti?"

„Kde je maminka? Kde je moje maminka?" volala jsem, hlasitě
plačíc a nemajíc už síly, abych déle skrývala svůj stesk,
padla jsem celá zmožená před ním na kolena. „Kde je moje
maminka? Holoubku můj, řekni, kde je maminka?"

„Odpusť mi, děťátko!... Ach, ubohá, já jsem jí
připomenul... Co jsem to udělal! Pojď, půjdeme spolu,
Nétičko, půjdeme spolu!"

Chopil mne za ruku a rychle mne vedl za sebou. Byl dojat do hloubi
duše. Konečně jsme přišli do komnaty, které jsem až dosud
neviděla.

Byla. to obraznice. Byl soumrak. Lampičky jasně kmitaly svými
plaménky po zlatých řízách a drahých kamenech svatých
obrazů. Zpod lesklých kovových říz mdle vyhlédaly obličeje
svatých. Zde všechno bylo tak málo podobno k ostatním
komnatám, tak bylo tajemno a truchlivo, že jsem byla překvapena
a jakési zděšení ovládlo mé srdce. Byla jsem k tomu tak
bolestně naladěna! Kníže ve spěchu mě přiměl, abych
poklekla před obrazem boží mateře a sám také klekl vedle
mne...

„Modli se, dítě, pomodli se; budeme se oba modliti!" pravil
tichým, přerývaným hlasem.

Ale já se modliti nemohla; byla jsem překvapena, ano poděšena;
vzpomněla jsem si otcových slov v onu poslední noc u těla mé
maminky a já klesla do mdlob. Pak jsem se rozstonala a za této
druhé periody své nemoci div jsem neumřela. Stalo se to
následujícím způsobem.

Kdysi ráno čísi známé jméno ozvalo se v mých uších.
Uslyšela jsem jméno S...ce. Kdosi z domácích pronesl je vedle
mé postele. Trhla jsem sebou. Vzpomínky přivalily se ke mně a
já, vzpomínajíc, blouzníc a mučíc se proležela, už nevím,
kolik hodin v opravdovém blábolu.

Procitla jsem už velmi pozdě. Kolem mne byla tma; noční
svítilna zhasla a služebná, která mne opatrovala, nebyla ve
světnici. Náhle jsem zaslechla zvuky vzdálené hudby. Chvílemi
zvuky úplně utichaly, chvílemi se ozývaly silněji a silněji,
jakoby se blížily. Nepamatuju se, jaký cit mnou ovládnul, jaký
záměr se náhle zrodil v mé chorobné hlavě. Vstala jsem s
postele a nevím, kde jsem nabrala sil, na spěch se oblékla do
svých smutečných šatů a šla, hmatajíc kolem sebe, ze
světnice. Ani v druhém, ani v třetím pokoji nepotkala jsem
živé duše. Konečně jsem se probrala na chodbu. Zvuky stávaly
se stále silnějšími a jasnějšími.

Uprostřed chodby byly schody dolů; touto cestou chodila jsem
vždy do dolejších pokojů. Schodiště bylo jasně osvětleno;
dole chodili; přitiskla jsem se do koutka, aby mne nespozorovali,
a jakmile bylo možno, sešla jsem dolů na druhou chodbu. Hudba
zaznívala ze sousedního sálu; tam bylo hlučno, hovořilo se,
jakoby se tam bylo shromáždilo na tisíc lidí. Jedny dvéře do
sálu, přímo z chodby, byly zavěšeny ohromnou dvojitou
portierou z jasně červeného aksamítu. Zdvihla jsem přední
závěsu a stoupla jsem si mezi portiery. Srdce mně tlouklo tak,
že jsem jedva stála na nohou.

Ale za několik minut přemohla jsem své rozčilení a osmělila
se konečně odhrnouti trochu kraj druhé závěsy... Můj Bože!
Ten ohromný, mračný sál, do něhož jsem se bávala vkročit,
zářil nyní tisícerými ohni. Jakoby se bylo na mne navalilo
moře světla, mé oči, přivyklé k temnotě, byly v první
okamžik oslněny, až zabolely. Aromatický vzduch jako horký
vítr zavanul mně do obličeje. Spousta lidí chodila sem a tam;
všichni, zdálo se, měli radostné, veselé tváře. Dámy byly v
nádherných, světlých šatech; všude jsem potkávala pohledy,
zářící radostí.

Stála jsem jako okouzlená. Zdálo se mně, že jsem to všechno
viděla už kdysi ve snu... Připomněla jsem si soumrak,
připomněla jsem si naše podkroví, vysoké okénko, ulici
hluboko dole s kmitajícími se svítilnami, okna protějšího
domu s červenými záclonami, kočáry shromážděné u vchodu,
dupot a frkání hrdých koní, křik, lomoz, stíny v oknech a
slabou, vzdálenou hudbu... „Vida tedy, kde byl onen ráj,"
prolétlo mou hlavou. „Vida, kam jsem chtěla odejíti s ubohým
tatínkem!... Nebyl to tedy pouhý sen! Ano, všechno jsem to
viděla už ve svých snech, ve svém blouznění!"

Rozpálená nemocí fantasie vzplanula v mé hlavě a slzy
jakéhosi nevylíčitelného nadšení vyhrkly z mých očí.
Pátrala jsem očima po otci. „Musí býti zde, je zde!" myslila
jsem si a srdce mně zatlouklo očekáváním, dech se zkrátil...

Avšak hudba umlkla, ozval se hluk a po celém sále nesl se
jakýsi šepot. Dychtivě jsem pohlížela do obličejů,
míhajících se přede mnou, snažíc se, abych některý z nich
poznala. Náhle nastalo v sále jakési neobyčejné vzrušení.
Spatřila jsem na vyvýšeném místě vysokého, hubeného
stařečka. Jeho bledý obličej se usmíval, on sám se úhlovitě
nahýbal a ukláněl na všechny strany a v jeho rukou byly housle.
Nastalo hluboké ticho, jakoby všichni ti lidé zatajili dech.
Všechny obličeje byly upřeny na stařečka, všechno očekávalo.

On vzal housle a dotknul se smyčcem strun. Začala hudba a já
jsem cítila, jak mně cosi náhle sevřelo srdce. V nevýslovném
stesku, s zatajeným dechem naslouchala jsem těm zvukům; cosi
známého ozývalo se v mých uších, jakobych to byla už kdesi
slyšela; jakási předtucha čehosi hrozného, strašného byla v
těch zvucích, něco takového, co se dálo i v mém srdci.
Konečně housle zavzněly zvučněji; rychleji a pronikavěji
rozléhaly se zvuky. Ozval se jakoby čísi zoufalý nářek,
žalostný pláč, jakoby čísi úpěnlivá prosba marně se
ozývala v celém tom zástupu a umlkla, ustrnula v zoufalství.
Pořád známějším a známějším jevila se cosi mému srdci.
Ale srdce odpíralo tomu věřiti. Stiskla jsem zuby, abych
nezastenala bolestí a chytila se rukou závěsy, abych neklesla...

Chvílemi jsem zavírala oči a pak je zase otvírala, čekajíc,
že je to sen, že se probudím k jakémusi strašnému, mně
známému okamžiku, že se mně snila ona poslední noc, kdy jsem
slyšela tytéž zvuky. Když jsem otevřela oči, chtíc se
přesvědčiti, dychtivě jsem pohlížela na zástup... Ne, to
byli jiní lidé, jiné tváře! Zdálo se mně, že všichni, tak
jako já, strádali hlubokým steskem; zdálo se, že všichni
chtěli křiknouti na ony strašné nářky a steny, aby umlkly,
netrýznily jejich duší, ale nářky a steny lily se pořád
tesklivěji, žalostněji, táhleji.

Náhle ozval se poslední, strašný, dlouhý výkřik a ve mně se
všechno otřáslo... Není pochybnosti! To je ten samý, to je
onen výkřik! Poznala jsem jej, slyšela jsem jej už, on mně
taktéž, jako v oné noci, pronikl duší. „Tatínek, tatínek!"
mihlo se jako blesk v mé hlavě; „je zde, to je on, to on mne
volá, to jsou jeho housle!"

Cosi jako zastenání vyrvalo se z celého zástupu, a strašný
potlesk rozlehl se sálem. Zoufalý, pronikavý pláč vyrval se z
mých prsou. Nesnesla jsem toho déle, rozhrnula jsem závěsu a
vskočila jsem do sálu.

„Tatínku, tatínku! To jsi ty! kde jsi?" křičela jsem, sama
nevědouc, co činím.

Nevím, jak jsem doběhla až k vysokému stařečkovi; všude mne
propouštěli, rozestupujíce se přede mnou. Vrhla jsem se k němu
s bolestným křikem; myslila jsem, že objímám otce... Náhle
jsem spozorovala, že se mne chápou čísi dlouhé, kostlivé ruce
a zdvihají mne do vzduchu. Čísi černé oči upřely se na mne,
a zdálo se, že mne chtí sežehnouti svým ohněm. Hleděla jsem
na starce: „Ne, to nebyl otec, to jest jeho vrah!" prokmitlo mně
myslí. Mne se zmocnilo jakési otupění a náhle se mi zdálo,
že se nade mnou ozval smích a smích ten že se rozlehl sálem
společným, všeobecným pokřikem.

Pozbyla jsem smyslů.


V.

To byla druhá a poslední perioda mé nemoci.

Když jsem znovu otevřela oči, uviděla jsem nad sebou skloněnou
tvář dítěte, děvčátka stejných let, jako já, a první můj
pohyb byl, že jsem k němu vztáhla ruku. První pohled na ně
naplnil duši mou jakýmsi štěstím, jakousi sladkou předtuchou.
Představte si ideální, roztomilou tvářičku, překvapující
zářící krásu, jednu z těch, před nimiž se náhle
zastavuješ jako proniknutý radostným zmatkem, zachvíváš se
nadšením a již jsi vděčen za to, že vůbec jest, za to, že
na ni padl tvůj pohled, za to, že prošla mimo tebe.

Byla to dcera knížete, Káťa, která se právě vrátila z
Moskvy. Usmála se mému pohybu, a slabé nervy mé se zachvěly
slavnostným nadšením. Kněžna zavolala otce, jenž stál dva
kroky od ní a rozmlouval s lékařem.

„Nu, chvála Bohu, chvála Bohu!" pravil kníže, vzav mne za
ruku a jeho obličej zazářil nestrojeným citem. „Jsem rád,
rád, velice rád," pokračoval spěšným hlasem, jak bývalo jeho
zvykem. „Vidíš, to je Káťa, moje holčička; seznamte se, ona
bude tvá společnice. Jen se brzo uzdrav, Nétičko. Nehezká! Jak
jsi mne polekala!"

Mé uzdravení šlo velmi rychle. Za několik dní už jsem
chodila. Každé ráno Káťa přicházela k mé posteli, vždy s
úsměvem, se smíchem, který nemizel s jejích rtů. Jejího
příchodu čekala jsem jako štěstí. Tolik se mně chtělo ji
pocelovati! Ale čtveračivá holčička přicházela jedva na
několik minut; poseděti tiše nemohla. Věčně se pohybovat,
běhat, skákat, hlučet a lomozit na celý dům byla její
nezbytná potřeba. A proto mně hned na ponejprv oznámila, že je
jí hrozně nudno seděti u mne a že proto bude ke mně
přicházeti velice zřídka, a i to jen proto, že je jí mne
líto; co prý dělat, musí se přijít podívat. Ale až se
uzdravím, potom že nám bude veseleji. A skutečně každé ráno
první její slovo bylo:

„Nu, jsi zdráva?"

Ale poněvadž jsem stále ještě byla hubená a bledá a úsměv
jaksi bojácně jen prokukoval z mého smutného obličeje, proto
kněžna hned nachmuřila brvy, zavrtěla hlavou a mrzutě zadupala
nožkou.

„Vždyť jsem ti říkala včera, abys vypadala lépe.
Poslouchej, tobě jistě nedávají jíst?"

„Ano, málo," odpověděla jsem bojácně, protože jsem se jí
už ostýchala. Chtělo se mi co nejvíce zalíbiti se jí a proto
jsem se bála o každé své slovo, o každý svůj pohyb.
Příchod její čím dále, tím více mne uváděl v nadšení.
Nespouštěla jsem s ní očí, a když odešla, dlouho ještě
jako okouzlená pohlížela jsem v tu stranu, kde stála. Vídala
jsem ji i ve snách. A za bdělého stavu, když nebyla u mne,
skládala jsem si celé rozhovory s ní, byla jsem její
přítelkyní, čtveračila, dováděla, plakala spolu s ní, když
nás za něco kárali, slovem, blouznila jsem o ní jako
zamilovaná. Hrozně se mi chtělo, abych už byla zdráva a honem
ztloustla, jak ona mně radila.

Kdykoli Káťa přiběhla ke mně z rána a jeji první slova byla:
„Nu, jsi už zdráva? Ach, pořád taková hubená!" vždycky
jsem se zalekla, jakobych se byla něčím provinila. A Káťa se
divila opravdově, že jsem se za jeden den nespravila, tak že se
skutečně počínala na mne mrzeti.

„Víš co? Chceš, já ti dnes přinesu piroh?" navrhla mně při
jedné své návštěvě. „Sněz to, z toho rychle ztloustneš."

„Přines," svolovala jsem s radostí, že ji uvidím ještě
jednou.

Při svých návštěvách kněžna se vždy nejprve poptala na mé
zdraví, pak si sedla naproti mně na židli a počínala si mne
prohlížeti svýma černýma očima. Z počátku, dokud se se mnou
seznamovala, přehlížela si mne každou minutku od hlavy do nohou
s velice naivním podivením. Rozmluva naše ovšem se nevázala.
Já se ostýchala před Kátí a před jejími příkrými nápady,
ačkoli jsem umírala touhou, abych si s ní mohla pohovořit.

„Což mlčíš!" začala Káťa po krátké pomlčce.

„Co dělá tatínek?" optala jsem se, majíc radost, že jest
věta, kterou možno pokaždé začíti naši rozmluvu.

„Nic, tatínek je zdráv. A já jsem vypila dnes dvě číšky
čaje, místo jedné. A kolik ty?"

„Jednu."

Opět mlčení.

„Dnes mne Falstaf chtěl kousnout."

„To je pes?"

„Ano, pes. Což jsi ho neviděla?"

„Ne, viděla jsem ho."

A poněvedž jsem nevěděla, co dále odpovědít, kněžna opět
na mne pohlédla s podivením.

„Je ti veselo, když s tebou hovořím?"

„Ano, velice veselo. Přicházej častěji."

„Mně řekli, že ti bude veselo, když budu k tobě přicházet.
Ale vstávej už raději. Dnes ti opravdu přinesu piroh... A proč
pořád mlčíš?"

„Tak."

„Ty asi přemýšlíš pořád, viď?"

„Ano, mnoho přemýšlím."

„A mně říkají, že moc mluvím a málo přemýšlím. Což
mluvit je špatné?"

„Ne, já jsem ráda, když mluvíš."

„Hm; zeptám se madame Leothar, ona ví všechno. A o čem
přemýšlíš?"

„O tobě přemýšlím," odvětila jsem po krátké pomlčce.

„A to je ti příjemno?"

„Ano."

„Máš mne tedy ráda?

„Mám."

„A já tebe ještě nemám ráda. Jsi taková hubená. Nu,
přinesu ti piroh. Zatím s Bohem!"

Tu mne kněžna skoro v letu pocelovala a zmizela ze světnice.

Po obědě však skutečně se objevil piroh. Přiběhla, jako
posedlá a smála se radostí, že se jí přece podařilo
přinésti mně jídlo, jež mně nebylo dovoleno.

„Jez více, hodně jez, je to můj piroh, já sama jsem nejedla.
Nu s Bohem." To bylo všechno a už zmizela.

Jiného dne opět ke mně náhle přiběhla v neobvyklou dobu po
obědě; černé její kadeře byly jako vichrem rozmetány,
tváře jí hořely jako purpur, oči blýskaly. Důkaz, že už
běhala a skákala hodinu nebo dvě.

„Umíš hrát s volanty?" zvolala ve spěchu celá udýchaná,
patrně opět někam chvátajíc.

„Ne," odpověděla jsem s velikým zármutkem, že nemohu říci:
ano!

„Ach ty! Nu, až se uzdravíš, já tě naučím. Přišla jsem
jen proto. Hraju si nyní s madame Leothar. S Bohem; mne čekají."

Konečně jsem už mohla vstáti s postele, ač jsem byla ještě
velmi slába a bez vlády. První, první myšlénka byla, abych se
nikdy nemusila odloučit od Káti. Cosi mne násilně pudilo k ní.
Nemohla jsem se na ni nadívati, a to překvapovalo Káťu. Má
náchylnost k ní byla silná, šla jsem za svým novým citem tak
ohnivě, že toho nemohla nepozorovat a z počátku se jí to
zdálo neslýchanou podivností. Pamatuju se, jak jsem se kdysi
při hře nezdržela, padla jsem jí kolem krku a počala ji
líbati. Ona se vyprostila z mého objetí, chopila mne za ruce,
nachmuřila brvy, jako bych ji byla čímsi urazila a ptala se:

„Co děláš? Proč mne líbáš?"

Byla jsem na rozpacích, jako bych se byla čímsi provinila, trhla
jsem sebou při její náhlé otázce a neodpověděla jsem ani
slova. Kněžna pohodila raménky na znamení nerozřešených
pochybností (pohyb ten se jí stal zvykem), vážně stiskla své
kypré rtíky, nechala hry a sedla si do koutku na divan, odkudž
si mne velmi dlouho prohlížela, o čemsi u sebe uvažovala,
jakoby si chtěla rozřešiti novou otázku, jež náhle vznikla v
jejím umě. I to byl její zvyk ve všech obtížných
případech. Já ze své strany dlouho jsem nemohla přivyknouti k
těmto ostrým a příkrým projevům její povahy.

Z počátku jsem vinila sebe, domnívajíc se, že jest ve mně
skutečně velmi mnoho podivného. Ačkoli to bylo pravda, přece
jsem se trápila podivením, proč se nemohu hned najednou
spřáteliti s Kátí a zalíbiti se jí jednou na vždy. Mé
neúspěchy mrzely mne, že mne to až bolelo, a byla jsem hotova
dáti se do pláče po každém náhlém slově Kátině, po
každém jejím nedůvěřivém pohledu. Můj zármutek rostl ne po
dních, ale po hodinách, protože u Káti všechno se odbývalo
bystře.

Za několik dní jsem spozorovala, že Káťa mne vůbec nemá
ráda, ano počíná cítiti ke mně jakýsi odpor. Všechno se v
ní dělo rychle, příkře — někdo by řekl hrubě, kdyby v
těch jako blesk rychlých hnutích její přímé, naivně
upřímné povahy nebylo pravé, ušlechtilé grácie. Počalo to
tím, že nejprve začala o mně pochybovat a pak mne i přezírat,
a sice tuším proto, že jsem neuměla hráti v nijakou hru.
Kněžna ráda dováděla, běhala, byla silná, živá, obratná;
já — právě naopak. Byla jsem slabá ještě po nemoci, tichá,
zádumčivá. Hra mne netěšila. Slovem mně se vůbec
nedostávalo schopností, abych se zalíbila Kátí. Mimo to jsem
neuměla snésti, když byli se mnou nespokojeni; hned jsem se
stávala smutnou, klesala jsem na duchu a tím jsem pozbývala sil,
abych napravila svou chybu, abych opravila ve svůj prospěch
nevýhodný dojem, který jsem způsobila — slovem, byla jsem
ztracena.

Toho Káťa nemohla nikterak pochopit. Z počátku se mne až
lekala, prohlížela si mne s podivením, když se byla před tím
celou hodinu namáhala, aby mne naučila, jak se hraje s volanty a
nic se mnou nepořídila. Poněvadž jsem se stávala hned
truchlivou, a slzy mi už vystupovaly do očí, zamyslila se nade
mnou několikrát, a když nepořídila nic ani se mnou, ani se
svými myšlénkami, nechávala mne konečně stranou a začínala
si hráti sama. Už mne nevyzývala ke hře, ba nepromluvila se
mnou po celé dni ani slova. To mne tak překvapovalo, že jsem div
snesla její opovržení. Nové osamocení stalo se mi skoro
těžším předešlého a opět jsem počala truchliti,
zadumávati se, opět černé myšlénky oblehly mé srdce.

Naše opatrovnice, madame Leothar, spozorovala konečně, že
nastala změna v našem styku. A poněvadž jsem se jí stala
nápadnou především já a mé vynucené osamocení ji
překvapilo, obrátila se přímo ke kněžně, kárajíc ji, že
neumí se mou obcovati. Kněžna nachmuřila brvy, pohnula raménky
a oznámila, že nemůže se mnou ničeho pořídit, že si neumím
hrát, že stále o něčem přemýšlím, a že raději počká,
až se bratr Sáša vrátí z Moskvy, že jim oběma bude potom
mnohem veseleji.

Ale madame Leothar se nespokojila touto odpovědí a vytkla jí,
že mne nechává samotnou, ačkoli jsem ještě nemocna; že
nemohu být tak veselá a bujná, jako Káťa a že je to vlastně
lépe, protože Káča je příliš bujná, že dnes vyvedla to,
včera ono, a předvčírem div že ji buldog nepokousal; slovem
madame Leothar ji vyplísnila bez žalosti. Skončila tím, že ji
poslala ke mně s rozkazem, aby se ihned smířila.

Káťa vyslechla madame Leothar velmi pozorně, jakoby chápala
skutečně něco nového a spravedlivého v jejích výtkách.
Odhodila obruč, s kterým se honila po sále, přistoupila ke mně
a vážně na mne pohlédnuvši, optala se s překvapením:

„Což vy si chcete hrát?"

„Ne," odpověděla jsem, ulekána za sebe i za Káťu, když ji
plísnila madame Leotbar.

„Co tedy chcete?"

„Já posedím; mně je těžko běhat; jen vy se na mne
nehněvejte, Káťo, protože vás mám velice ráda."

„Nu, budu si tedy hrát sama," ticho a s přestávkami
odpověděla Káťa, jakoby ku svému podivu nabývala
přesvědčení, že vlastně není ničím vinna. „Nu, s Bohem,
já se na vás nebudu hněvat."

„S Bohem," odpověděla jsem, vstávajíc a podávajíc jí ruku.

„Možná, že mně chcete dát hubičku?" optala se dále, trochu
se zamyslivši. Patrně si připomněla náš nedávný výjev a
chtěla mně způsobiti něco příjemného, aby honem ukončila
naše smíření.

„Jestliže si přejete?" odpověděla jsem s ostýchavou nadějí.

Přistoupila ke mně a nad míru vážně, bez úsměvu mne
pocelovala. Když takovým způsobem učinila všechno, co se na
ní žádalo, ba ještě více, než bylo třeba, aby učinila
radost chudobnému děvčátku, ke kterému ji poslali, odběhla
ode mne spokojená a veselá a znovu po všech pokojích ozýval se
její smích a křik, dokud se celá unavená a jedva dechu
popadajíc nevrhla na divan, aby si odpočinula a sebrala na novo
síly.

Celý večer pohlížela na mne podezřívavě. Zdála jsem se jí
patrně nad míru podivnou a zvláštní. Bylo patrno, že se jí
chtělo o něčem si se mnou promluviti, vysvětliti si jakési
pochybnosti o mně, jež se v ní zrodily; ale pro tentokrát,
nevím proč, se zdržela.

Z rána počínaly obyčejně její hodiny. Madame Leothar učila
ji francouzskému jazyku. Celé vyučování záleželo v
opakování mluvnice a ve čtení bájek Lafontainových. Mnoho ji
neučili, protože jedva dosáhli toho, aby proseděla při učení
dvě hodinky za den. I k tomu svolila jen na prosby otcovy a na
rozkaz matčin, a svou povinnost plnila řádně, poněvadž dala
na to své slovo.

Měla vzácné schopnosti; chápala bystře a rychle. Ale i v tom
se jevily některé malinké zvláštnosti; jestliže něčemu
nerozuměla, počínala hned o tom rozmýšleti sama, k jinému
však pro vysvětlení se neobracela. Styděla se jaksi za to.
Vypravovali mně, že někdy celé dni se trápila nad nějakou
záhadou, kterou nemohla rozřešit, zlobila se, že ji nemůže
zmoci sama, bez cizí pomoci. Jen v krajních případech, když
už neměla sama více sil, přicházela k madame Leothar s
prosbou, aby jí pomohla rozřešiti záhadu, kterou sama nemohla
zmoci.

Totéž bylo při každém jejím podniku. Ona už mnoho myslila,
ač se to nezdálo na prvý pohled. Ale při tom byla nápadně
naivní. Stávalo se někdy, že se počala ptáti na nějakou
zřejmou hloupost; jindy však v jejích odpovědech byla patrna
prohlédavá jemnost a chytrost.

Poněvadž i já jsem se mohla už něčím zabývati, madame
Leothar vyzkoušela mé vědomosti, a protože shledala, že čtu
velmi dobře, ale píšu velice špatně, uznala za nezbytnou a
krajní potřebnost učiti mne francouzsky.

Ničeho jsem nenamítla a jednoho rána zasedly jsme spolu s Kátí
k učebnému stolku. Náhodou Káťa byla tenkrát jako naschvál
neobyčejně tupa a krajně roztržita, tak že ji madame Leothar
ani nepoznávala. Já pak skoro na jedno posezení osvojila jsem si
už celou francouzskou abecedu, snažíc se, abych svou pilností
podle možnosti vyhověla madame Leothar. Na konec hodiny madame
Leothar se úplně rozzlobila na Káťu.

„Podívejte se na ni," pravila, ukazujíc na mne, „je stonavá,
učí se ponejprv a vykonala desetkrát víc než vy. Nestydíte
se?"

„Ona že umí víc než já?" optala se s podivením Káťa.
„Vždyť se učí teprve abecedě!"

„Jak dlouho vy jste se učila abecedě?"

„Tři hodiny."

„A ona se jí naučila za jednu hodinu. Z toho je vidět, že
chápe třikrát rychleji než vy a předhoní vás, ani se
nenadějete. Je tomu tak?"

Káťa se trochu zamyslila a náhle se zarděla jako oheň,
nabyvši přesvědčení, že výtka madame Leothar je
spravedlivá. Zardíti se, shořeti studem — býval první
důsledek skoro každého jejího nezdaru buď z rozmrzelosti, nebo
z hrdosti, když ji usvědčovali v rozpustilosti, slovem skoro ve
všech případech.

Tentokrát jí skoro až slzy vstoupily do očí; avšak ani
nemukla a jen pohlédla na mne tak, jako by mne chtěla spáliti
svým pohledem. Ihned jsem se domyslila, oč tu běží. Ubohá
Káťa byla hrda a samoliba do krajnosti. Když jsme odcházely od
madame Leothar, dala jsem se s ní do řeči, abych honem
rozplašila její mrzutost a dokázala jí, že nejsem vinna slovy
Francouzky. Avšak Káťa mlčela, jako by mne neslyšela.

Za hodinu přišla do té světnice, kde jsem seděla s knížkou v
ruce, ale stále uvažujíc o Káti, překvapená a polekaná tím,
že opět nechce se mnou mluvit. Pohlédla na mne zpod obrví,
sedla si, jak obyčejné, na divan a dobré půl hodiny
nespouštěla se mne očí. Já jsem se konečně nezdržela a
vzhlédla jsem na ni tázavým pohledem.

„Umíte tancovat?" optala se mne Káťa

„Ne, neumím..."

„A já umím."

Pomlčka.

„A na fortepiano hrajete?"

„Taky ne."

„A já hraju. Tomu je se těžko naučit."

Já jsem neodpověděla.

„Madame Leothar říká, že jste chytřejší, než já."

„Madame Leothar se na vás rozhněvala," namítla jsem.

„A což tatínek se bude také hněvat?"

„Nevím," odpověděla jsem.

Opět mlčení. Kněžna netrpělivostí cupala svou malinkou
nožkou o podlahu.

„Vy se mně tedy budete vysmívat, protože lépe chápete, než
já?" optala se konečně, když už nemohla déle zdržeti své
rozkvašenosti.

„O ne, ne!" zvolala jsem a přiskočila jsem k ní, abych ji
objala.

„Nestydíte se, kněžno, za takové myšlénky a otázky?" ozval
se náhle hlas madame Leothar, která nás už pět minut
pozorovala a vyslechla celou naši rozmluvu. „Styďte se!
Závidíte ubohému dítěti a vychloubáte se, že umíte tancovat
a hráti na piano. To je hanba; já povím všechno panu knížeti."

Tváře kněžniny zarděly se jako záře.

„To je ošklivý cit. Vy jste ji urazila svými otázkami. Její
rodiče byli chudobní lidé a nemohli jí najímat učitelů. Ona
se učila sama, protože má hodné, dobré srdce. Měla byste ji
milovat a vy se s ní chcete svářit. Styďte se, styďte se!
Vždyť ona je sirotek! Nemá nikoho. Jen schází, abyste se
ještě pochlubila, že jste kněžna a ona ne. Nechám vás
samotnou; rozmýšlejte o tom, co jsem vám řekla; polepšete se."

Kněžna přemýšlela celé dva dni. Po dva dni nebylo slyšeti
jejího smíchu a křiku. Když jsem se probudila v noci, zaslechla
jsem, že i ve snách se o něco pře s madame Leothar. Ba spadla
se i trochu za tyto dva dni a ruměnec nehrál tak živě na
jejích jasných tvářích. Konečně třetího dne sešly jsme se
obě dole ve velkých pokojích. Kněžna šla od matky; když mne
spatřila, zastavila se a usedla nedaleko naproti mně. Očekávala
jsem se strachem, co bude, a třásla jsem se na všech údech.

„Nétičko, proč mne kárají k vůli vám?" optala se mne
konečně.

„To nebylo k vůli mně," namítla jsem honem, abych se
ospravedlnila.

„Ale madame Leothar tvrdí, že jsem vás urazila."

„Ne, Kátinko, vy jste mne neurazila."

Kněžna pohodila raménky na důkaz, že nechápe. „A proč tedy
pořád pláčete?" optala se mne po krátké pomlčce.

„Já už nebudu plakat, jestliže chcete," odpověděla jsem se
slzami v očích.

Ona opět pohodila rameny. „Dříve také jste pořád plakala?"
Neodpověděla jsem.

„A proč zůstáváte u nás?" optala se náhle kněžna.
Pohlédla jsem na ni rozpačitě a cosi jakoby mne bylo bodnulo do
srdce.

„Proto, že jsem sirotek," odpověděla jsem konečně, když
jsem sebrala své síly.

„Měla jste maminku a tatínka?" „Měla."

„Oni vás neměli rádi?"

„Ne, oni mě měli rádi," odvětila jsem s velikým
přemáháním.

„Oni byli chudí?" „Ano."

„Velice chudí?" „Ano."

„Oni vás ničemu neučili?" „Číst mne učili," „A hračky
jste měla?" „Neměla."

„A sladká jídla mívali jste k obědu?" „Nemívali."

„Kolik jste měli světnic?" „Jednu."

„Jen jednu světnici?" „Jen jednu." „A služebné jste
měli?" „Neměli."

„A kdo vám tedy sloužil?" „Já sama jsem chodila kupovat."

Dotazy kněžniny víc a více drásaly mé srdce. I vzpomínky, i
má osamocenost, i kněžnin údiv — to vše poráželo,
uráželo mé srdce, které přetékalo krví. Celá jsem se
chvěla rozčilením a pro slzy jedva jsem dechu popadala.

„Jste tedy ráda, že zůstáváte u nás?"

Mlčela jsem.

„Měla jste hezké šaty?"

„Ne."

„Špatné?"

„Ano."

„Viděla jsem vaše šaty; mně je ukázali."

„Proč se mne vyptáváte?" zvolala jsem, a celá jsem se
otřásla jakýmsi novým, mně nepovědomým pocitem, vstávajíc
s místa. „Proč se mne vyptáváte?" pokračovala jsem,
červenajíc se rozhořčením. „Proč se mně posmíváte?"

Kněžna se zapýřila a také vstala s místa, ale v okamžiku
přemohla své rozechvění.

„Ne, já se neposmívám," pravila mi. „Jen jsem chtěla
vědít, je-li pravda, že váš tatínek a maminka byli chudobní."

„Proč se mne vyptáváte na tatínka a maminku zvolala jsem a
rozplakala se od duševní trýzně. „Proč se takovým způsobem
na ně vyptáváte. Co vám udělali, Káťo!"

Káťa stála na rozpacích a nevěděla, co mně odpovědít. V
ten okamžik vešel kníže.

„Co je ti, Nétičko?" optal se mne, vzhlédnuv na mne a uviděv
moje slzy. „Co je ti?" pokračoval, pohlédnuv na Káťu, která
byla červená, jako oheň. „O čem jste mluvily? Proč jste se
nepohodly? Nétičko, proč jste se nepohodly?"

Já však nemohla odpovídat. Chopila jsem knížete za ruku a
políbila ji se slzami.

„Káťo, nelži. Co se stalo?"

Káťa lhát neuměla.

„Řekla jsem, že jsem viděla, jaké měla špatné šaty, když
ještě ostávala u tatínka a u maminky."

„Kdo ti je ukázal? Kdo je směl ukazovat?"

„Sama jsem je viděla," odpověděla Káťa rozhodně.

„Nu, dobře! Ty na jiné nepovíš, znám tě. Nu, a co"

„A ona se dala do pláče a řekla, proč se posmívám jejímu
tatínkovi a mamince."

„Ty's se jim tedy posmívala?"

Káťa se sice neposmívala, ale úmysl její byl asi takový,
když jsem ji v tom smyslu pochopila. Nyní neodpověděla ani
slova; souhlasila tedy s otcovou výtkou.

„Hned k ní jdi a popros ji za odpuštění," velel kníže,
ukazuje jí na mne.

Kněžna stála bledá, jako šátek a nehýbala se s místa.

„Já nechci," odpověděla konečně Káťa polohlasem, ale s
výrazem co nejrozhodnějším.

„Káťo!"

„Ne, nechci, nechci!" vzkřikla náhle s jiskřícíma očima a
zadupala nožkami. „Nechci, tatínku, prosit za odpuštění. Já
ji nemám ráda, já s ní nebudu ostávat... Já nejsem vinna, že
celý den pláče. Nechci, nechci!"

„Pojďme tedy," pravil kníže, chopiv ji za ruku, a odvedl ji do
svého kabinetu. „Nétičko, jdi nahoru!"

Chtěla jsem se vrhnouti ke knížeti, chtěla jsem prosit za
Káťu, ale kníže opakoval přísně svůj rozkaz, tak že jsem
odešla nahoru, studená leknutím jako mrtvola. Když jsem
přišla do naší světnice, padla jsem na divan a zastřela si
hlavu rukama. Počítala jsem minuty, čekala Káťu s
netrpělivostí, chtěla jsem jí padnouti k nohám.

Konečně Káťa se vrátila a nemluvíc ani slova, prošla mimo
mne a sedla si na židli do kouta. Oči měla červené, tváře
opuchlé od slz. Moje odhodlanost zmizela. Pohlížela jsem na ni
se strachem a ze strachu nesměla jsem se hnouti s místa.

Obviňovala jsem sama sebe, všemožně jsem se snažila
přesvědčiti se, že já jsem vším vinna. Tisíckrát jsem
chtěla přistoupiti ke Káti, a tisíckrát jsem se zdržela,
poněvadž jsem nevěděla, jak mne přijme. Tak minul den i
druhý. Pod večer druhého dne Káťa se stala veselejší a
počal běhati s obručem po pokoji, ale brzo nechala své zábavy
a sedla si sama do koutka. Právě když měla jít spat, obrátila
se náhle ke mně, ba učinila i dva kroky ke mně a rty se jí
otevřely, aby mně něco sdělila, zastavila se však, vrátila se
a lehla si do postele.

Po tomto dni minul ještě den a překvapená madame Leothar
počala se vyptávati Káti, co se jí přihodilo? Není-li
churava, že tak náhle ztichla? Káťa jí cosi odpověděla,
chopila se volantu, ale sotva se madame Leothar odvrátila,
zarděla se a zaplakala. Vyběhla z pokoje, abych jí neviděla.
Konečně se všecko rozhodlo. Zrovna za tři dni po našem sporu
přišla náhle po obědě do mé světnice a ostýchavě
přistoupila ke mně.

„Tatínek mně poručil, abych nás poprosila za odpuštění,"
pravila mně. „Odpustíte mi?"

Chopila jsem rychle Káťu za obě ruce a bez dechu od rozechvění
jsem zvolala:

„Ano, ano!"

„Tatínek poručil, abychom se spolu pocelovaly. Pocelujete mne?"

Místo odpovědi počala jsem jí líbati ruce, kropíc je slzami.
Když jsem pohlédla na Káťu, spozorovala jsem v ní jakési
neobyčejné pohnutí. Její rtíky se lehounce zachvívaly, brada
se třásla, oči jí zvlhly; ona však okamžitě udolala své
rozechvění a úsměv na okamžik zasvitnul na jejích ústech.

„Půjdu řící tatínkovi, že jsem vás pocelovala a že jsem
poprosila za odpuštění," pravila tichounce, jako by uvažovala
sama u sebe. „Neviděla jsem ho už tři dni; on mně řekl, že
jinak k němu nesmím přijíti," dodala po krátké pomlčce.

Když to dořekla, šla ostýchavě a zádumčivě dolů, jakoby
dosud nebyla zcela jista, jak ji otec uvítá.

Ale za hodinu ozval se nahoře křik, hluk, smích, štěkot
Falstafa, cosi se převalilo a rozbilo, několik knih sletělo na
podlahu, obruč zabzučel a lítal po všech pokojích — slovem
poznala jsem, že se Káťa smířila s otcem a mé srdce se
zachvělo radostí.

Ke mně však nepřicházela a bylo vidno, že se vyhýbá, aby
nemusila se mnou mluvit. Za to jsem měla čest, že jsem do
nejvyšší míry vzbudila její zvědavost. Sedala si naproti
mně, aby si mne mohla lépe prohlédnouti, a to čím dále, tím
častěji. Její pozorování stávalo se naivnějším; slovem,
rozhýčkané, pánovité děvčátko, s nímž se všichni mazlili
a které hýčkali všichni v celém domě jako poklad, nemohlo
pochopit, jakým způsobem jsem mu už několikrát vstoupila do
cesty, když mne nechtělo potkati.

Bylo to však krásné, dobré, malinké srdce, které si vždycky
umělo nalézti dobrou cestu pouhým instinktem. Největší vliv
měl na ni otec, kterého zbožňovala. Máť ji milovala
šíleně, ale byla k ní nad míru přísná a od ní Káťa
pochytila svou tvrdošíjnost, hrdost a pevnost povahy, při tom
však sama musila snášeti všechny matčiny vrtochy, jež
přecházely až do mravní tyranie.

Kněhyně jaksi divně pojímala význam vychování a proto
vychování Kátino bylo jakousi podivnou směsí nesmyslného
mazlení a neúprosné přísnosti. Co se včera dovolovalo, to se
náhle beze vší příčiny dnes zapovídalo, čímž se urážel
v dítěti cit pro spravedlivost... Ale o tom bude řeč až
později. Jen to podotknu, že Káťa už uměla vyměřiti svůj
poměr k otci i k matce. K otci se chovala otevřeně, před ním
nic nezatajila, všechna byla před ním na jevu. Před matkou
naopak byla uzavřena, byla k ní nedůvěřivá, ale poslouchala
jí na slovo. Ale ta poslušnost nebyla následek upřímnosti a
přesvědčení, nýbrž nezbytné soustavy. Později to
vysvětlím.

Ostatně na zvláštní čest mé Káti řeknu, že pochopila
konečně svou matku a když se jí podřídila, učinila to proto,
že úplně pochopila její bezmeznou lásku, přecházející
časem až v chorobnou extasi. Tuto poslední okolnost kněžna
velkomyslně přijímala do svých rozpočtů. Bohužel tento
rozpočet málo potom pomohl její ohnivé hlavince!

Já však skoro ani nechápala, co se děje se mnou. Všechno se ve
mně vzrušilo od jakéhosi nového, nevysvětlitelného citu a
nepřepínám, řeknu-li, že jsem se mučila a trápila tímto
novým citem. Zkrátka — budiž mně odpuštěno toto slovo —
byla jsem zamilována do své Káti. Ano, to byla láska,
opravdová láska, láska se slzami a radostmi, vášnivá láska.
Co mne k ní pudilo? Z čeho se zrodila taková láska? Začala z
prvního pohledu na ni, když všechny mé smysly byly sladce
poraženy pohledem na děvčátko, spanilé jako anděl. Všechno v
ní bylo krásné; žádná její vada nenarodila se spolu s ní;
všechny byly přijaty odjinud a ona s nimi neustále zápasila.
Všudy bylo viděti krásný princip, jenž se na nějaký čas
oblékl ve lživou formu. Ale všechno v ní, počínaje oním
zápasem, zářilo blahou nadějí, všechno věštilo krásnou
budoucnost. Všichni ji pozorovali s rozkoší, všichni ji
milovali, netoliko já. Když nás ve tři hodiny vodili na
procházku, všichni mimojdoucí se zastavovali s překvapením,
sotva ji shlédli a nezřídka výkřik obdivu provázel šťastné
dítě. Zrodila se pro štěstí, musila se zroditi pro štěstí
— takový asi byl první dojem na člověka, jenž se s ní
setkal. Možná, že na ponejprv byl ve mně překvapen esthetický
cit, cit pro krásno; cit ten projevil se ve mně poprvé, byv
probuzen krásou a v tom byla asi všechna příčina vzniku mé
lásky.

Hlavní vadou kněžny, či lépe řečeno hlavním elementem její
povahy, jenž se nezkrotitelně snažil vtěliti se ve svou
přirozenou formu a přirozeně se nacházel ve stavu odchylném,
ve stavu zápasu — byla hrdost. Tato hrdost přecházela v
naivní malichernosti a upadala v samolibost tak na příklad, že
odpor, ať si byl jakýkoli, neurážel, nezlobil jí, nýbrž
budil v ní jen podivení. Nemohla pochopit, jak může býti něco
jinak, než jak ona chtěla. Avšak cit pro spravedlivost vždycky
nabýval vrchu v jejím srdci. Jakmile se přesvědčila, že byla
nespravedlivá, ihned se podrobovala rozsudku bez reptání a
rozhodně. Jestliže pak ve svém chování ke mně nejednala zcela
důsledně, vysvětluju si to její nepostihlou antipatií ke mně,
která zkalila na čas souměrnost a harmonii celé její bytosti.
To se musilo stát: šla příliš vášnivě za tím, co ji
vábilo a vždycky jen příklad, jen zkušenost ji vyváděly na
pravou cestu. Výsledky všech jejích činů byly krásné a
opravdové, ale dobývaly se neustálými úchylkami a blouzením.

Káťa velmi rychle zakončila svá pozorování nade mnou, a
rozhodla se konečně, že mne nechá na pokoji. Dělala, jakoby
mne ani nebylo v domě. Se mnou nepromluvila zbytečného
slovíčku, ba ani takového slova, jež bylo nezbytným.
Odstranila mne od svých her, a sice nikoliv násilně, nýbrž tak
obratně, jakobych já sama byla k tomu svolila. Vyučování dálo
se pravidelným chodem, a jestliže jí dávali za příklad mne
pro chápavost a tichost povahy, už se mi nedostávalo cti, aby se
tím urážela její samolibost, jež byla velice choulostivá, tak
choulostivá, že ji mohl uraziti i náš buldog, sir John Falstaf.
Falstaf byl chladnokrevný a flegmatický, ale zlý jako tygr,
když ho dráždili, tak zlý, že neuznával nad sebou ani moci
pánovy. Ještě jedna jeho vlastnost: neměl rozhodně nikoho
rád. Nejmocnějším, přirozeným jeho nepřítelem byla nade
vši pochybnost stařenka kněžna... O tom však budu vypravovati
později. Samolibá Káťa snažila se všemi prostředky
zvítěziti nad nelaskavostí Falstafa; bylo jí nepříjemno, že
jest aspoň jedna živá bytost v domě, třebas jen jediná,
která neuznává její autority, její moci, neklaní se jí,
nemiluje jí. Kněžna se tedy rozhodla, že sama učiní útok na
Falstafa. Chtělo se jí všem poroučeti, nade všemi vládnouti;
jak mohl tedy Falstaf ujíti svého osudu? Ale neúprosný buldog
se nevzdával.

Kdysi po obědě, když jsme obě seděly dole ve velkém sále,
buldog se rozložil uprostřed pokoje a v líné blaženosti
trávil svůj odpolední odpočinek. V tu chvíli kněžna si
smyslila podrobiti ho své moci. Zanechala své hry a počala se
opatrně po špičkách k němu blížiti, láskajíc a vábíc
Falstafa co nejněžnějšírni jmény a přívětivými pokyny
rukou. Ale Falstaf už zdaleka vycenil své strašné zuby.
Kněžna se zarazila. Celý její úmysl záležel v tom, aby se
mohla přiblížiti k Falstafovi a pohladiti ho, což on
nedovoloval absolutně nikomu kromě kněhyně, jejíž byl
miláčkem, a pak ho přiměti k tomu, aby šel za ní. Byl to
podnik těžký, spojený s vážným nebezpečím, poněvadž
Falstaf byl schopen ukousnouti jí ruku, anebo ji roztrhat, kdyby
to shledal potřebným. Byl silný jako medvěd, a proto jsem se
bála a se strachem sledovala jsem z dáli počínání Kátino. Ji
však nebylo lehko přemluviti najednou, neboť i zuby Falstafa,
jež jí ukazoval velice neuctivě, nebyly jí ještě dostatečnou
výstrahou.

Když se přesvědčila, že se k němu přímo přiblížiti
nemůže, kněžna s udivením obešla svého nepřítele se
strany. Falstaf se nehnul s místa. Kněžna obešla ho kolkolem
poprvé, podruhé, při čemž se trochu přiblížila; když ha
obešla potřetí a při tom překročila vzdálenost, kterou si
vyhradil, Falstaf vycenil znova zuby. Kněžna dupla nožkou,
odešla rozmrzelá a zamyšlená a sedla si na divan.

Za deset minut vymyslila si novou vnadu; odešla a hned se vrátila
se zásobou preclíků, pirůžků — slovem změnila zbraň. Ale
Falstaf zůstal chladnokrevným, bezpochyby proto, že byl
příliš syt. Ba ani nepohlédnul na kousek preclíku, který mu
hodila Káťa. A když se kněžna znova ocitla na vytknuté
čáře, kterou Falstaf pokládal za hranici své državy,
následovala opposice, tentokrát už důraznější, než po
prvé. Falstaf zdvihl hlavu, vycenil zuby, zlehka zavrčel a pohnul
tělem, jakoby chtěl vyskočiti s místa. Kněžna se zapálila
hněvem, odhodila pirůžky a opět si sedla na své místo.

Seděla celá vzrušená. Její nožka cupala do koberce, tváře
jí plály jako záře a do očí jí vstupovaly slzy ze vzteku.
Jako naschvál pohlédla tu na mne. Všechna krev vrazila jí do
hlavy. Rozhodně vyskočila s místa a pevným krokem pustila se
přímo k strašnému psu.

Možná, že pro tentokrát údiv působil na Falstafa příliš
silně. Pustil svého nepřítele za svou hraniční čáru a
teprve, když se přiblížila na dva kroky, přivítal nesmyslnou
Káťu zlověstným zařičením. Káťa se zastavila na okamžik,
ale jen na okamžik a rozhodně vykročila vpřed. Já jsem strnula
leknutím. Kněžna byla vzrušena, jak jsem jí nikdy před tím
ještě neviděla. Oči jí plály vítězoslávou. Mohla sloužiti
za model krásného obrazu. Směle snesla hrozný pohled
rozlíceného buldoga a nezachvěla se před jeho strašnou tlamou.
On přivstal. Z mochnaté jeho hrudi ozvalo se strašné
zařičení; ještě okamžik a byl by ji roztrhal.

Ale kněžna hrdě položila na něho svou malinkou ručku a
třikrát ho slavně pohladila po hřbetě. Na okamžik buldog byl
na rozpacích. Byl to okamžik nejděsnější. Náhle však
těžce vstal s místa, protáhl se, a pomýliv si patrně, že mu
nestálo za to, plichtiti se mezi děti, klidně vyšel z pokoje.
Kněžna s vítězoslávou zaujala vybojované místo a vrhla na
mne nevysvětlitelný pohled, pohled přesycený, opojený
vítězstvím. Já však byla bledá jako šátek; ona to
spozorovala a usmála se. Avšak smrtelná bledost pokrývala už
také její tváře. Sotva došla k divanu a sklesla na něj skoro
jako ve mdlobách.

Moje láska k ní však neznala mezí. Od tohoto dne, kdy jsem
vystála za ni tolik strachu, pozbyla jsem vlády nad sebou. Byla
jsem sklíčena steskem, tisíckrát jsem byla hotova vrhnouti se
jí kolem krku, ale strach mne vždy připoutal k místu. Pamatuju
se, že jsem se snažila vzdalovati se jí, aby neviděla mého
rozechvění, ale když znenadání přišla do světnice, ve
které jsem se schovala, vždy jsem sebou trhla a srdce mi
začínalo tlouci, až se mně hlava zatočila. Zdá se, že to má
čtveračka spozorovala a sama asi dva dni byla na rozpacích.
Avšak brzy přivykla i k tomuto pořádku.

Tak minul měsíc, který jsem celý strávila v mlčelivém
trápení. Mé city jsou nadány jakousi nevysvětlitelnou
roztažitelností, možno-li se tak vyjádřiti. Má povaha je
trpělivá do krajního stupně, tak že výbuch, náhlý projev
citů nastává jen v krajních případech. Nutno podotknout, že
za celou tu dobu nevyměnila jsem s Kátí ani pěti slov. Ale
ponenáhlu jsem spozorovala, ovšem jen dle jistých, těžko
zachytitelných příznaku, že příčinou toho nebyla její
zapomnětlivost, její lhostejnost ke mně, nýbrž jakési
úmyslné vyhýbání, jakoby si byla předsevzala držeti mne od
sebe v určitých mezích.

Já jsem však už v noci ani nespala a za dne nebyla jsem s to
skrýti svého zármutku ani před madame Leotharovou. Má láska
ke Káti přecházela už do podivínství. Jednou potaji jsem
vzala její šátek, jindy stužku, kterou si proplétala vlasy, a
celou noc jsem je líbala, tonouc v slzách. Z počátku mne až
urážela lhostejnost Kátina; ale nyní všechno se ve mně
zkormoutilo a už jsem si sama nemohla vydati počtu ze svých
citů.

Tak nové dojmy znenáhla vytlačovaly staré a vzpomínky o mé
smutné minulosti ztratily svou bolestnou sílu a zaměnily se
novým životem.

Pamatuju se, že jsem časem v noci procitala, vstávala s postele
a na špičkách přicházela ke kněžně. Dívala jsem se celé
hodiny na spící Káťu při slabém světle naší noční
lampičky. Někdy jsem přisedla na její postel, nahnula se k
její tváři a mne ovíval její horký dech. Tichounce, strachy
se třesouc, líbala jsem jí ruce, raménka, vlasy, nožku,
jestliže nožka vyčnívala pod pokrývkou.

Znenáhla jsem spozorovala — neboť po celý měsíc jsem s ní
už nespouštěla očí — že se Káťa den ode dne stává
zádumčivější. Její povaha pozbývala své rovnováhy; někdy
po celý den nebylo slyšeti jejího hluku, za to na druhý den
nastal tekový povyk, jakého před tím nikdy nebývalo. Stala se
dráždivou, nespokojenou, červenala se a zlobila velmi často, a
též vůči mně dopouštěla se malinkých krutostí: najednou si
smyslí, že nechce obědvati vedle mne, nechce seděti blízko u
mne, jakoby pociťovala přede mou odpor; tu zas najednou odejde k
matce a sedí tam po celé dni, vědouc snad, že já v tu dobu
zmírám steskem po ní; tu zase počne hleděti na mne po celé
hodiny, tak že nevím, kam se podíti od hrozných rozpaků,
červenám se, blednu a přece nesmím odejíti z pokoje. Už
dvakráte si Káťa stýskala na horečku, ačkoli před tím nikdo
nepamatoval, aby byla zastonala. Konečně náhle jednoho rána
přišlo zvláštní nařízení: na rozhodné přání kněžnino
přestěhovala se dolů k mamince, která div nezemřela strachem,
když si Káťa posteskla na horečku. Nutno podotknouti, že
kněhyně byla velice mnou nespokojena a všechnu změnu, kterou i
sama pozorovala na Káti, připisovala mně a vlivu mé zasmušilé
povahy — jak se vyjádřila — na povahu její dcery. Byla by
nás už dávno odloučila, ale odkládala na příhodnější
dobu, neboť věděla, že bude musit podstoupiti tuhý boj s
knížetem, který — ač jí jinak ustupoval ve všem, stával se
přece časem neústupným a neúprosně tvrdošíjným. Ona pak
znala knížete dopodrobna.

Byla jsem překvapena přestěhováním kněžny a celý týden
strávila jsem v bolestném napjetí ducha. Mučila mne tesknota a
já jsem si lamala hlavu nad příčinou, proč Káťa na mne
zanevřela. Zármutek drásal mou duši a cit spravedlnosti a
rozhořčení počal se zdvihati v mém uraženém srdci. Jakási
hrdost náhle se zrodila ve mně, a když jsem se scházela s
Kátí v onu hodinu, kdy nás vodili na procházku, pohlížela
jsem na ni tak nezávisle, tak vážně, tak odchylně od svého
předešlého jednání, že to překvapovalo až i samu Káťu.

Ovšem takové změny nastávaly ve mně ve formě jednotlivých
výbuchů a potom mé srdce začínalo opět boleti silněji a
silněji a já se stávala slabší, malomyslnější, než
dříve. Konečně jednoho rána k mému velikému překvapení a k
mé veliké radosti kněžna se vrátila nahoru. Nejprvé s
bezsmyslným smíchem se vrhla madame Leotharové kolem krku a
oznámila jí, že se k nám opět přestěhovala, potom pokynula
hlavou i mně, vyprosila si, že se toho rána nemusí učit a
celé dopoledne běhala a dováděla. Nikdy jsem ji neviděla
živější a radostnější. K večeru však stichla, stala se
zádumčivou a znova jakýsi smutek obestřel její rozkošný
obličej.

Když večer kněhyně přišla podívat se na ni, viděla jsem,
že se Káťa nadpřirozeně namáhá, aby se zdála veselou. Ale
hned po odchodu matčině, když zůstala samotna, rozplakala se.
Byla jsem překvapena. Kněžna si všimla, že ji pozoruju, a
odešla. Slovem: v ní se připravovala jakási neočekávaná
krise. Kněhyně se radila s lékaři, každý den volala k sobě
madame Leotharovou a vyptávala se jí na všechny podrobnosti o
Káti; bylo přikázáno, aby si všímali každého jejího
hnutí. Já jediná jsem předvídala pravdu a mé srdce silně
zatlouklo nadějí.

Malinký román se znenáhla rozřešoval a blížil se ke konci.
Třetí den na to, když se Káťa vrátila k nám nahoru,
spozorovala jsem, že po celé ráno pohlíží na mne takovýma
rozkošnýma očima, takovými dlouhými pohledy... Několikrát
jsem se setkávala s těmito pohledy a pokaždé jsme se obě
začervenaly a sklopily oči, jakobychom se styděly jedna druhé.
Konečně se kněžna dala do smíchu a odešla ode mne Odbily tři
hodiny a nás počali oblékat na procházku. Tu Káťa náhle
přistoupila ke mně.

„Vám se rozvázal střevíc," pravila; „dejte, já vám
zavážu."

Nahnula jsem se sama, a zarděla jsem se, jako višně, radostí,
že Káťa na mne konečně promluvila.

„Počkej!" zvolala netrpělivě a zasmála se. Tu se sehnula,
chopila se mocí mé nohy, postavila si ji na koleno a zavázala
tkanici. Ve mně se zkrátil dech; nevěděla jsem, co počít
sladkým leknutím. Když zavázala střevíc, vstala a prohlédla
si mne od paty do hlavy.

„Tady máš rozhalený krk," pravila dále a dotkla se prstem
obnaženého těla na mém krku... „Počkej, já sama zavážu."

Neprotivila jsem se. Ona rozvázala můj šátek a zavázala jej
pak podle svého.

„Mohla bys dostat kašel," dodala a čtverácky se usmála, při
čemž na mne blýskla svýma černýma, vlažnýma očkama.

Byla jsem jako bez sebe; nevěděla jsem, co se se mnou děje a co
se děje s Kátí. Ale chvála Bohu, procházka byla brzy odbyta,
sic bych se nebyla zdržela a začala bych Káťu líbat na ulici.
Když jsme však stoupaly na schody, podařilo se mi tajně ji
políbiti na rameno. Spozorovala to, trhla sebou, ale neřekla ani
slova. Večer ji oblekli a vedli dolů. Kněhyně měla hosty. Ale
ten večer nastal v domě strašný poplach.

Káťa dostala nervový záchvat. Kněhyně byla leknutím bez
sebe. Přijel doktor a nevěděl, co říci. Rozumí se, svedli
všechno na dětské nemoci, na Kátino stáří, já však jsem
smýšlela jinak. Ráno přišla k nám Káťa taková, jako vždy,
ruměná, veselá, úplně zdravá, ale spolu s takovými nápady a
vrtochy, jakých nikdy nemívala.

Předně po celé ráno neposlouchala madame Leotharové. Potom
najednou projevila přání, že půjde k stařence kněžně. Mimo
nadání stařenka, která cítit nemohla svou neť, stále se na
ni zlobila a viděti jí nechtěla, tentokrát dovolila, aby ji
přivedli. Z počátku všechno šlo, jak náleží a první hodinu
dobře se snášely. Čtveračka Káťa si smyslila, že poprosí
za odpuštění za všechny své kousky, za dovádění, křik,
vůbec za to, že staré kněžně nedávala pokoje. Kněžna
slavnostně a se slzami v očích jí odpustila.

Ale čtveračku napadlo zajíti dále. Smyslila si vypravovati jí
o takovém čtveráctví, které měla teprv v úmyslu, bylo
pouhým projektem. Tvářila se pokornou, nábožnou a dokonale
kající. Slovem mrzutá stará panna byla u vytržení a její
samolibosti velice lichotilo nastávající vítězství nad Kátí
— pokladem a idolem celého domu, která uměla i matku
přinutit, aby plnila její choutky.

Čtveračka tedy se přiznala, že měla předně v úmyslu
přilepiti kněžně na šaty vizitní lístek; za druhé že
chtěla pod její postel posaditi Falstafa; potom rozbiti její
brejle, odnésti všechny její knihy a místo nich postaviti
maminčiny francouzské romány; pak že si chtěla opatřiti
prskavky a rozházeti je u ní po podlaze; potom že jí chtěla
zastrčiti do kapsy hru karet atd. Slovem, jedno čtveráctví
lepší druhého.

Stařenka se vztekala, bledla, červenala se zlostí. Konečně se
však Káťa nezdržela, dala se do smíchu a utekla od tety.
Stařenka okamžitě poslala pro kněhyni. Nastal soud, a kněhyně
dvě hodiny se slzami v očích prosila příbuznou, aby odpustila
Káti a nežádala potrestání vzhledem k tomu, že Káťa je
stonavá. Kněžna nechtěla z počátku ani slyšet; oznámila,
že hned zejtra odjede a obměkčila se teprve tehdy, když jí
kněhyně dala slovo, že potrestání odloží jen do té doby,
až se dcera uzdraví, potom že vyhoví spravedlivému rozhorlení
staré kněžny. Nicméně Káti se dostalo ostré důtky. Odvedli
ji dolů ke kněhyni.

Avšak čtveračka jim po obědě přece utekla. Já jsem šla
právě dolů a potkala jsem ji na schodech. Kněžna pootevřela
dvéře a zavolala Falstafa. V okamžiku jsem se domyslila, že
obmýšlí nějakou strašnou pomstu. Věc byla taková:

Stařenka kněžna neměla urputnějšího nepřítele nad
Falstafa. On se nelísal k nikomu, nikoho neměl rád a byl
pyšný, hrdý a ctižádostivý do krajnosti. Nemiloval nikoho,
ale patrně na všech vyžadoval náležité úcty. Všichni
skutečně chovali k němu úctu, k níž se pojil i náležitý
strach před ním. Ale náhle po příjezdu stařenky kněžny
všechno se změnilo. Falstafa strašně urazili, neboť mu byl
výslovně zakázán vchod do horního patra.

Z počátku Falstaf byl bez sebe pro tuto urážku a celý týden
tlapami škrábal do dveří, jimiž byly uzavřeny schody,
vedoucí s hora do dolních pokojů. Brzo však se dovtípil o
příčině svého vyhnanství a hned první neděli, když se
stařenka kněžna ubírala do chrámu, Falstaf s hvizdotem a
štěkotem vrhnul se na ubohou. S namaháním ji zachránili od
líté pomsty uraženého psa, neboť byl vyhnán na rozkaz
kněžny, která oznámila, že ho nemůže vidět.

Od té doby Falstafovi byl nejpřísnějším způsobem zakázán
příchod nahoru, a když kněžna scházela dolů, odháněli ho
do nejvzdálenější světnice. Nejpřísnější odpovědnost
ležela na služebných. Ale mstivé zvíře našlo přece asi
třikráte příležitost vedrati se nahoru Jakmile se vedral na
schody, běžel ihned celou amfiládou pokojů až k ložnici
stařenky. Nic ho nemohlo udržeti. Na štěstí dvéře u pokoje
stařenčina byly vždycky zavřeny a Falstaf se omezoval jen tím,
že vyl před nimi tak dlouho, až se sběhli lidé a sehnali ho
dolů. Kněžna pak po celou dobu takové návštěvy nezkrotného
buldoga křičela, jakoby se na ni už sápal a pokaždé se
vážně roznemohla od strachu. Několikrát předložila kněhyni
své ultimatum a oznámila, že buď Falstaf nebo ona musí
odejíti z domu, avšak kněhyně se nemohla odhodlati, aby se
rozloučila s Falstafem.

Kněhyně málo koho milovala, ale vedle dětí Falstafa milovala
nejvíc na světě a sice z následující příčiny. Kdysi před
šesti lety kníže se vrátil z procházky a přivedl s sebou
špinavé, choré štěně velice žalostného zevnějšku;
štěně však bylo buldog nejčistší krve. Kníže je jaksi
zachránil od smrti... Ale poněvadž nový obyvatel domu choval se
nad míru neuctivě a hrubě, byl na důtklivou žádost kněhyně
odveden do zadního dvora a přivázán na provaz. Kníže se tomu
neprotivil.

Dvě léta na to, když celý dům žil na letním bytě, malinký
Sáša, mladší bratr Kátin, spadl do Něvy. Kněhyně vykřikla
a první její hnutí bylo vrhnouti se za synem do vody. Násilím
ji zachránili od jisté smrti. Bystrý proud zatím unášel
chlapce a pouze jeho šat vzplýval nad vodou. Rychle počali
odvazovati loďku a záchrana mohla se státi pouze nějakým
zázrakem. Náhle ohromný, obrovský buldog vskočí do vody,
plove na příč tonoucímu chlapci, chopí ho do zubů a
vítězoslavně připluje s ním na břeh. Kněhyně přiletí a
celuje mokrého, špinavého psa. Ale Falstaf, který nosil tehda
ještě prosaické a nad míru plebejské jmeno Triksa, cítit
nemohl nijakého láskání a na objímání a polibky kněhyně
odvětil tím, že jí prokousl rameno, jak daleko stačily jeho
zuby.

Kněhyně cítila následky této rány po celý život, ale
vděčnost její neznala mezí. Falstaf byl přijat do panských
pokojů, byl vyčištěn, umyt, a obdržel stříbrný obojek
krásné práce. Ubytoval se v kabinetě samé kněhyně na
velkolepé medvědí kůži a brzy se kněhyni podařilo, že ho
směla hladit, aniž se potřebovala báti okamžitého trestu.
Když zvěděla, že její miláček se jmenuje Triksa, zhrozila se
a hněd počali vyhledávati jiné jméno, co možná staré.
Avšak jména Hektor, Cerberus a pod. byla už příliš
zevšednělá; bylo třeba jména, jež by slušelo miláčku domu.
Konečně kníže, uváživ fenomenální žravost Triksy, navrhl,
aby se buldog jmenoval Falstaf. Název byl přijat s nadšením a
zůstal buldogovi na vždy.

Falstaf choval se dobře. Jako pravý angličan byl mlčelivý,
zasmušilý a na nikoho se nesápal první; jenom vyžadoval, aby s
úctou obcházeli jeho místo na medvědí kůži a vůbec aby mu
prokazovali náležitou čest. Časem jakoby se ho byl zmocňoval
psotník, nebo jakoby ho spleen zmáhal; v takové chvíli Falstaf
si s bolestí vzpomínal, že jeho nepřítel, jeho nejzarytější
nepřítel, který sáhl na jeho práva, nebyl ještě potrestán.
Tu se potichounku probíral na schody a nacházeje dvéře, jak
obyčejně, zavřené, ulehl někde na blízku, schoval se do kouta
a lstivě čekal, až se někdo zapomene a nechá dvéře do
horního patra otevřené. Mstivé zvíře číhávalo tak někdy i
tři dni. Avšak přísný rozkaz byl vydán, aby se dohlíželo na
dvéře, a tak se stalo, že Falstaf už dva měsíce nabyl nahoře.

„Falstafe, Falstafe!" volala nyní kněžna, otvírajíc dvéře
a přívětivě vábila Falstafa k nám na schody.

V tu chvíli Falstaf, cítě, že otvírají dvéře, už se
chystal přeskočiti svůj Rubicon. Avšak lákání kněžnino
zdálo se mu tak nemožným, že se po nějakou dobu vzpěčoval
uvěřiti svým uším. Byl lstivý jako kočka, a aby se
neprozradil, že spozoroval zapomnětlivost při otvírání
dveří, přešel k oknu, položil na podokenník své mohutné
tlapy a počal si prohlížeti protější stavení — slovem,
choval se jako cizí člověk, jenž jde procházkou a zastaví se
na okamžik, aby se potěšil pohledem na krásnou architekturu
sousední budovy. Zatím však jeho srdce tlouklo už a zmíralo
blahým očekáváním. Ale jaké bylo jeho překvapení, jaká
radost a vytržení, když dvéře zůstaly před ním otevřeny do
kořán, a k tomu ještě ho volali, zvali, prosili, jen aby šel
nahoru a hned vykonal svou spravedlivou pomstu! Zaskolil radostí,
vycenil zuby a strašný, vítězný letěl vzhůru jako střela.

Úpor jeho byl tak mocný, že židle, jež mu stála v cestě a
jíž se dotekl v letu, odletěla na sáh a překotila se na
místě. Falstaf letěl jako koule, vystřelená z děla. Madame
Leotharová vzkřikla úžasem. Ale Falstaf už přiletěl k
zapovězeným dveřím a vrazil do nich oběma tlapami. Dvéře
však nepovolily a on zavyl, jako zničený. Jemu za odpověď
ozval se strašný křik staré panny. Avšak už se sbíhaly se
všech stran legiony nepřátel, celý dům se vyhrnul nahoru a
Falstaf, lítý Falstaf s náhubkem, jejž mu chytře hodili na
tlamu, spoután na všech čtyřech nohách, s hanbou se vrátil s
pole bitvy, odvlečen dolů na provaze.

Vyslali posla pro kněhyni.

Tentokrát kněhyně neměla úmyslu odpustiti a smilovati se. Ale
koho potrestat? Dovtípila se hned v prvém okamžiku, na prvý
pohled; její oči padly na Káťu... Rozumí se: Káťa stojí
bledá, strachem se třesouc. Teprve nyní se dovtípila, ubohá,
jaké následky bude míti její čtveráctví. Podezření mohlo
padnouti na služebné, na nevinné a Káťa už byla hotova
povědíti celou pravdu.

„To's ty vyvedla?" optala se jí přísně kněhyně.

Viděla jsem smrtelnou bledost Kátinu; postoupila jsem ku předu a
pevným hlasem jsem pravila:

„Já jsem pustila Falstafa... z nenadání," dodala jsem,
protože všechna má chrabrost zmizela okamžitě před hrozným
pohledem kněhyně.

„Madame Leothar! Příkladně potrestat!" rozkázala kněhyně a
vyšla z pokoje.

Vzhlédla jsem na Káťu. Ta stála jako ohromena; ruce jí svisly
po stranách a zbledlá tvář se sklonila k zemi.

Jediné potrestání, jehož se užívalo u knížecích dětí,
bylo, že je zavřeli do prázdné světnice. Proseděti v
prázdné světnici dvě hodiny je maličkost. Ale když tam dítě
zavřeli mocí, proti jeho vůli a oznámili mu, že je zbaveno
svobody, býval trest takový dosti citelný. Káťu nebo jejího
bratra zavírali obyčejně na dvě hodiny. Mne zavřeli na čyři,
uváživše hrozný význam mého přestupku. Zmírajíc radostí,
vstoupila jsem do svého žaláře. Myslila jsem o kněžně.
Věděla jsem, že jsem zvítězila. Ale místo usouzených čtyr
hodin proseděla jsem tam do čtyr do rána. Přihodilo se to takto:

Dvě hodiny na to, když mne zavřeli, madame Leotharová
zvěděla, že přijela z Moskvy její dcera, rozstonala se náhle
a přeje si ji vidět. Madame Leotharová odjela a na mne
zazapomněla. Služka, která nás obsluhovala, bezpochyby se
domnívala, že jsem už propuštěna. Káťu vzali dolů, kde
musila u kněhyně proseděti do jedenácti hodin večer. Když se
vrátila, byla velice překvapena, že ještě nejsem v posteli.
Služka ji svlékla, uložila, ale kněžna měla své příčiny,
aby se na mne nevyptávala. Lehla si a čekala mne, vědouc
bezpečně, že jsem byla zavřena jen na čtyři hodiny a proto
soudila, že mne přivede naše chůva. Avšak Násťa na mne
zapomněla úplně, snad také proto, že jsem se svlékala
vždycky sama. Zůstala jsem tedy přes noc ve svém vězení.

Ve čtyři hodiny v noci jsem zaslechla, že někdo klepe a
dobývá se do mé světnice. Spala jsem rozložena ledajak na
podlaze. Tu jsem se probudila, vzkřikla jsem ze strachu, ale hned
jsem rozeznala Kátin hlas, který se ozýval pronikavěji všech
druhých, potom hlas madame Leotharové, pak polekané Násti a
klíčnice. Konečně dvéře otevřeli a madame Leotharová mne
objala se slzami v očích, prosíc, abych jí odpustila, že na
mne zapomněla. Padla jsem jí kolem krku a také jsem se
rozplakala. Zkřehla jsem zimou a všechny kosti mne bolely,
poněvadž jsem ležela na holé podlaze. Hledala jsem očima
Káťu; ta však už odběhla do naší ložnice, vskočila do
postele, a když já jsem přišla, už spala, nebo se tvářila,
jakoby spala.

Čekajíc mne z večera, usnula náhle a prospala až do čtyr
hodin do rána. Když se probudila, způsobila hluk, hrozný povyk,
probudila madame Leotharovou, jež se mezi tím vrátila, chůvu,
všechny služky a vysvobodila mne.

Ráno všichni v dome zvěděli o mé příhodě. I kněhyně se
vyjádřila, že se ke mně zachovali příliš přísně. Co pak
se týče knížete, uviděla jsem ho ten den po prvé ve svém
životě rozzlobeného. Přišel nahoru v deset hodin dopoledne
silně vzrušen.

„Prosím vás," obrátil se k madame Leotharové, „co děláte?
Jak jste se zachovala k ubohému dítěti? To je barbarství,
pravé barbarství! Churavé, slabé dítě, takové citlivé a
bojácné děvčátko, plné fantasií a zavřít je na celou noc
do tmavé světnice! Tím ji můžete zničit! Což neznáte její
minulosti? To je barbarské, nelidské, pravím vám, milá paní!
Jak je možno trestati takovým způsobem! Kdo vymyslil, kdo mohl
vymyslit takový trest?"

Ubohá madame Leotharová se slzami v očích a celá zmatená
počala mu vysvětlovati onu záležitost, přiznala se, že na mne
zapomněla, protože k ní přijela dcera, že takový trest sám o
sobě jest dobrý, netrvá-li dlouho, a že i sám Žan-Žak-Russó
povídá cosi podobného.

„Žan-Žak-Russó! milá paní! Ale Žan-Žak to nemohl tvrdit,
Žan-Žak není autorita! Žan-Žak-Russó nesměl mluvit o
vychování, neměl práva na to. Žan-Žak-Russó vzdal se svých
vlastních dětí, milá paní! Žan-Žak byl špatný člověk,
milá paní!"

„Žan-Žak-Russó! Žan-Žak špatný člověk? Kníže, kníže!
Co to pravíte?"

A madame Leotharová se zapálila.

Madame Leotharová byla výborná žena a především neměla ve
zvyku urážeti se; ale dotknouti se někoho z jejích miláčků,
znepokojiti klassické stíny Corneilla, Racina, uraziti Voltaira,
nazvati Jeana Jacquesa Rousseaua špatným člověkem, nazvati ho
barbarem — Bože můj! Slzy vystoupily do očí madame
Leotharové! stařenka se chvěla rozčilením.

„Vy se zapomínáte, kníže!" promluvila konečně, vzrušením
celá bez sebe.

Kníže se okamžitě vzpamatoval, požádal za odpuštění, pak
přistoupil ke mně, poceloval mne s hlubokým citem, poznamenal
mne křížem a odešel.

„Pauvre prince!" prohodila madame Leotharová, kterou zatím
také zmohl soucit. Pak jsme přisedli k učebnímu stolu.

Kněžna se však učila velice roztržitě. Před obědem
přistoupila ke mně a celá zardělá, se smíchem na rtech
stanula přede mnou, chopila mne za ramena a prohodila na rychlo,
jakoby se něčeho styděla:

„Co, naseděla jsi se včera za mne? Po obědě půjdeme si hrát
do sálu?"

Kdosi šel mimo nás a kněžna se rychle odvrátila ode mne.

Po obědě, za soumraku, šly jsme obě do sálu, držíce se za
ruce. Kněžna byla hluboce rozechvěna a těžce dýchala. Já
byla radostná a šťastná, jak jsem nikdy nebývala.

„Chceš si hrát v míč?" optala se mne. „Stůj zde!"

Postavila mne do jednoho kouta sálu, ale sama, místo aby
poodešla a hodila mně míč, zastavila se tři kroky ode mne,
pohlédla na mne, zarděla se a padla na divan, zastírajíc si
obličej rukama. Vykročila jsem k ní; ona však myslila, že chci
odejít.

„Neodcházej, Nétičko, zůstaň se mnou," pravila; „to
přejde hned."

Okamžik na to seskočila s divanu a celá červená, celá
uplakaná padla mně kolem krku. Tváři její byly vlažné,
rtíky vzpuchlé jako višně, kadeře se rozsypaly v nepořádku.
Počala mne líbat, jako šílená, líbala mně obličej, oči,
rty, krk, ruce; vzlykala jako v návalu hysterie. Přitiskla jsem
se pevně k ní, a my jsme se sladce, radostně objaly jako
přátelé, jako zamilovaní, kteří se shledali po dlouhém
odloučení. Srdce Kátino bilo tak silně, že jsem slyšela
každý jeho úder.

Ale v sousedním pokoji ozval se hlas. Káťu volali ke kněhyni.

„Ach, Nétičko! Nu, až večer, v noci! Jdi nyní nahoru a
čekej mne!"

Pocelovala mne naposled tiše, beze zvuku, pevně a odběhla ode
mne k volající Nasti. Já se vrátila nahoru jako
znovuvzkříšená, padla jsem na divan, uschovala tvář do
podušky a štkala jsem u vytržení. Srdce mně tlouklo, jakoby
chtělo prsa rozbiti. Nevím, jak jsem se dočkala noci. Konečně
odbilo jedenáct a já šla spat. Kněžna se vrátila teprve po
jedenácté. Z daleka se na mne usmála, ale nepromluvila ani
slova. Násťa ji počala svlékat, ale jako naschvál hodně
zdlouhavě.

„Honem, honem, Násťo!" mrzela se Káťa.

„Jistě jste běžela po schodech, kněžno, že vám tak srdce
tluče!" prohodila Násťa.

„Ach, Bože můj! Násťo, jaká zdlouhavá! Honem, honem!" A
kněžna mrzutě dupla nožkou o podlahu.

„Och, jaká hněvivá!" usmála se Násťa a pocelovala nožku,
kterou právě zouvala.

Konečně bylo všechno hotovo, kněžna lehla a Násťa odešla z
pokoje. V okamžiku Káťa vyskočila s postele a přiběhla ke
mně. Já jsem vykřikla.

„Pojď ke mně, lehni si se mnou!" pravila zdvihajíc mne s
postele. V minutě byla jsem v její posteli, my jsme se objaly a
dychtivě přilnuly jedna k druhé. Kněžna mne zulíbala do
mdloby.

„A vždyť já vím, jak jsi mne v noci celovala!" pravila a
zarděla se jako mák.

Já vzlykala.

„Nétičko!" zašeptala Káťa také se slzami, „andílku můj,
já už tě mám dávno, tak dávno ráda! Víš, od které doby?"

„Od které?"

„Když tatínek přikázal, abych tě poprosila za odpuštění,
když jsi se svého tatínka zastávala, Nétičko... sirotečku
můj!" dodala, a opět mne zasypala polibky. Plakala a smála se
zároveň.

„Ach Káťo!"

„Nu co? Co?"

„Proč jsi tak dlouho... tak dlouho..." Nedomluvila jsem však;
opět jsme se objaly a nepromluvily slova asi tři minuty.

„Řekni mi, co jsi si myslila o mně?" optala se pak kněžna.

„Ach, jak mnoho jsem se napřemýšlela, Káťo! Pořád jsem
přemýšlela, dnem i nocí přemýšlela."

„I v noci o mně jsi mluvila; já to slyšela."

„Opravdu?"

„A plakala kolikkrát."

„Vidíš! Proč jsi byla tedy tak hrda?"

„Byla jsem hloupa, Nétičko. Přijde to někdy na mne a konec.
Pořád jsem se na tebe zlobila."

„Zač?"

„Za to, že jsem sama byla špatna. Předně za to, že jsi
hodnější, než já. Potom za to, že tatínek tě má radši
než mne. A tatínek je hodný člověk, Nétičko! Ano?"

„Ach, ano!" potvrdila jsem se slzami, vzpomínajíc na knížete.

„Hodný člověk," dodala vážně Káťa. „Ale co si mám s
ním počít? Je pořád takový... Nu a potom jsem tě poprosila
za odpuštění a div jsem se při tom nerozplakala. To mne opět
rozzlobilo."

„A já jsem viděla, viděla jsem, že je ti do pláče."

„Nu jen mlč, hloupá, sama jsi pořád uplakaná!" zvolala
Káťa a zakryla mně ústa rukou. „Poslyš, mně se hrozně
chtělo milovat tě; ale najednou se mi zachce nenávidět tě, a
už nenávidím, tak nenávidím..."

„A zač?"

„Zlobila jsem se na tebe, a zač, to sama nevím. Ale potom jsem
viděla, že nemůžeš beze mne žít a pomyslila jsem si:
Umučím ji, ošklivou."

„Ach, Káto!"

„Dušinko moje!" zvolala Káťa, líbajíc mně ruku; „proto
jsem s tebou mluvit nechtěla, nikterak nechtěla. A víš, jak
jsem Falstafa pohladila?"

„Ach, ty se ničeho nebojíš!"

„O, já měla strachu," povzdechla si kněžna. „A víš, proč
jsem k němu šla?"

„Proč?"

„Protože jsi se na mne dívala. Když jsem uviděla, že se
díváš... buď, co bude, a šla jsem. Polekala jsem tě, co?
Bála jsi se o mne?"

„Strašně!"

„Viděla jsem to. O, já byla velice ráda, že Falstaf odešel!
Bože, jaký jsem dostala strach potom, když odešel, netvor
takový!"

Tu se kněžna rozesmála nervosním smíchem. Potom náhle zdvihla
svou rozpálenou hlavu a upřeně si mne prohlížela. Slzy jako
perličky chvěly se jí na dlouhých řasách.

„Nu, co je vlastně na tobě, že jsem si tě tolik zamilovala?
Jsi bleďoučká, vlásky plavé, sama jsi hloupoučká, pořád
pláčeš, oči modré, sirotinko moje!"

A Káťa se sklonila a zas mne zulíbala bezpočtukrát. Několik
krůpějí jejích slz spadlo na mé tváře. Byla hluboce
rozechvěna.

„Kdybys věděla, jak jsem tě mela ráda, ale pořád si
myslím: Ne a ne! Neřeknu jí! Vidíš, jak jsem byla
tvrdošíjná. Proč jen jsem se tě bála, proč jsem se styděla!
Jen pohleď, jak je nám teď blaze!"

„Káťo, jak mne to bolí!" pravila jsem, zmírajíc radostí.
„Srdce se svírá."

„Nu, poslouchej dále, Nétičko... Ale poslyš, kdo tě nazval
Nétičkou?"

„Maminka."

„Povíš mně všechno o mamince?"

„Všechno, všechno," souhlasila jsem s nadšením.

„A kam jsi dala mé dva šátky s kraječkami? A proč jsi mně
odnesla stužku? Ach ty hanebnice! Vždyť já to vím."

Já se rozesmála a zarděla, až mi slzy vytryskly.

„Ne, myslila jsem si: potrápím ji, počká si. A jindy si
myslím: vždyť ji vůbec nemám ráda, cítit ji nemohu. A tys
pořád taková tichá, taková beruška moje! Já jsem se pořád
bála, že si myslíš o mně, že jsem hloupa! Ty jsi moudrá,
Nétičko, že jsi velice moudrá, co?"

„Ale co to mluvíš, Káťo!" odpověděla jsem skoro uražená.

„Ne, jsi moudrá," namítla Káťa rozhodně a vážně, „to
já vím. Ale jednou ráno jsem tedy vstala a tak jsem si tě
zamilovala, až hrůza! Celou noc se mi o tobě zdálo. Napadlo
mne, že půjdu k mamince a budu ostávat u ní. Nechci ji míti
ráda, nechci! Ale následující noci usínám a myslím si, kdyby
opět přišla jako minulé noci, a ty jsi přišla! Ale já jsem
se tvářila, jakobych spala... Ach, jsme to hanebnice, Nétičko!"

„Proč jsi mne pořád nechtěla míti ráda?"

„Tak... Ale co to mluvím! Vždyť jsem tě pořád měla ráda!
Pořád jsem tě milovala! Už jsem neměla ani strpení. Myslím
si, zulíbám ji jednou a nebo zaštípám až do smrti. Tu máš,
moje hloupoučká!"

A kněžna mne štípla.

„A víš, jak jsem ti střevíc zavazovala?"

„Vím."

„A byla jsi ráda? Dívám se tak na tebe a myslím si: Taková
miloučká! Zavážu jí střevíc, uvidím, co bude dělat. A mně
samé bylo při tom tak příjemno. Už jsem se chtěla s tebou
pocelovat... Ale nepocelovala. A potom mně to bylo tak směšno,
hrozně směšno! Celou cestu, co jsme byly spolu na procházce,
pořád mně bylo do smíchu. Tak mně bylo směšno, že jsem se
nesměla na tebe ani podívat. A jak jsem byla ráda, že jsi šla
za mne do vězení."

Prázdná světnice se jmenovala „vězení".

„A měla jsi strach?" pokračovala Káťa.

„Hrozný strach."

„Nebyla jsem jen tomu ráda, že jsi vzala vinu na sebe, ale
tomu, že si za mne posedíš. Myslím si: ona teď pláče a já
ji mám tak ráda! Zejtra ji budu líbat, tolik líbat! Ale
opravdu, líto mi tebe nebylo, ačkoli jsem si poplakala."

„A já jsem ani nezaplakala, naopak byla jsem ráda!"

„Neplakala jsi? Ach, ty jsi zlá!" zvolala kněžna a vpila se do
mne svými rtíky.

„Káťo, Káťo! Můj Bože, jaká jsi hezoučká!"

„Viď! Nu, teď si dělej se mnou, co chceš. Muč mne, štípej
mne! Prosím tě, štípni mne! Holoubku můj, štípni mne!"

„Čtveračko!"

„A co ještě?"

„Hloupoučká..."

„A ještě?"

„A ještě: dej mně hubičku."

Políbily jsme se, plakaly jsme, smály se. Rty nám opuchly od
líbání.

„Nétičko! Předně ty budeš vždycky přicházet ke mně spat.
Ráda se líbáš? Budeme se líbat. A potom nechci, abys byla
taková smutná. Proč ti bylo smutno? Povíš mně to, co?"

„Všecko ti povím; ale nyní mně už není smutno, je mně
veselo."

„Ne, však i ty budeš míti takové ruměné tváře, jako já.
Jen kdyby honem už zejtra bylo! Chce se ti spát, Nétičko?"

„Ne."

„Budeme si tedy povídat."

Tak jsme žvatlaly ještě dobré dvě hodiny. Bůh ví, o čem
jsme o všem nehovořily. Především kněžna mi svěřila
všechny své plány do budoucna i nynější stav věcí. A tu
jsem zvěděla, že tatínka má nejraději na světě, skoro víc
než mne. Potom jsme rozhodly společně, že madame Leotharová je
velice hodná ženština, a není vůbec přísna. Pak jsme si
vymyslily, co budeme dělat zejtra, pozejtří a vůbec jsme si
rozvrhly život div ne na celých dvacet let. Káťa si vymyslila,
že budeme žíti takto: jeden den ona mně bude poroučet, a já
všechno vykonávat, druhý den naopak já poroučet, a ona bez
odmluvy poslouchat; potom budeme obe stejně poroučet. Pak
některá z nás naschvál neposlechne, my se na oko pohádáme,
ale hned se zase smíříme. Slovem nás očekávalo nekonečné
štěstí.

Konečně žvatlání nás unavilo; mně se zavíraly oči. Káťa
se mně posmívala, že jsem ospalá, ale sama usnula dříve než
já. Ráno jsme se probudily obě zároveň, na rychlo jsme se
políbily, protože někdo přicházel a já ještě v čas
doběhla do své postele.

Celý den jsme nevěděly, co spolu dělat radostí. Stále jsme se
schovávaly a utíkaly před ostatními, abychom nebyly
pozorovány. Konečně jsem jí začala vypravovati svůj životní
příběh. Mé vypravování rozechvělo Káťu do slz.

„Ty jsi ošklivá! Proč jsi mně to všechno dříve neřekla?
Byla bych tě měla tak ráda, tak ráda... A mnoho tě bili kluci
na ulici?"

„Mnoho. Já se jich tolik bála."

„Zlí kluci! A víš, Nétičko, já jsem sama viděla, jak jeden
chlapec druhého na ulici bil. Zejtra vezmu tajně Falstafův
karabáč a potkám-li některého takového, já mu nabiju, tak mu
nabiju..."

Při tom její očka blýskala rozhorlením.

Lekaly jsme se, když někdo přicházel. Bály jsme se, aby nás
nepřekvapili, když jsme se líbaly. A líbaly jsme se za ten den
aspoň stokrát.

Tak minul tento den i následující. Bála jsem se, že umru
radostí a štěstím se mi krátil dech. Ale štěstí naše
netrvalo dlouho.

Madame Leotharová byla povinna dávati zprávu o každém hnutí
kněžny. Pozorovala nás celé tři dni a za ty tři dni
nashromáždila velmi mnoho takového, o čem mohla vypravovat.
Konečně se odebrala ke kněhyni a sdělila s ní vše, co
spozorovala — že jsme obě jako ztrnulé, celé tři dni jsme se
jedna od druhé nerozloučily, každou minutku se líbáme,
pláčeme, smějeme se jako blázni, bez přestání spolu
žvatláme, ač toho dříve nebývalo, že neví, čemu to
připsati, ale že se jí zdá, že se kněžna nachází v jakési
chorobné krisi a že by dle jejího zdání bylo lépe, kdybychom
se nevídaly tak často,

„Dávno jsem si to myslila," odvětila kněhyně; „věděla
jsem, že ten podivný sirotek nadělá nám mnoho starostí. Co
mně vypravovali o ní, o jejím bývalém životě — to je
hrůza, hotová hrůza! Má patrně vliv na Káťu. Pravíte, že
ji Káťa velice miluje?"

„Nad míru."

Kněhyně se zapálila z rozmrzelosti. Byla už na mne žárlivá
pro Kátinu lásku.

„To není přirozené," namítla. „Zprvu byly si tak cizí, a
— přiznávám se — byla jsem tomu ráda. Ačkoli ten sirotek
je tak malý ještě, ale já neručím za nic. Rozumíte mně? To
děvče už s mlékem vssálo své vychování, své návyky a snad
i pravidla. Nikterak nechápu, co v ní nachází kníže. Už
tisíckrát jsem mu navrhovala, aby ji dal do pensionátu."

Madame Leotharová se mne chtěla zastati, ale kněhyně už
rozhodla, aby nás odloučili. Ihned poslali pro Káťu a dole jí
oznámili, že se se mnou neshledá do příští neděle, tedy
celý týden.

Já o tom zvěděla až pozdě večer a byla jsem poražena
úžasem. Myslila jsem o Káti a zdálo se mi, že nesnese naší
rozluky. Upadla jsem v otupení steskem, hořem a v noci jsem se
roznemohla. Ráno přišel ke mně kníže a pošeptal mně, abych
neztrácela naděje. Kníže přičiňoval se se vší horlivostí,
ale marně: kněhyně nezměnila svého úmyslu. Já jsem znenáhla
upadala v zoufalství a hořem jedva dechu jsem popadala.

Třetí den ráno Násťa mně přinesla psaníčko od Káti.
Káťa mi psala tužkou strašnými klikyháky následující:

„Mám tě nesmírně ráda. Sedím u maminky a pořád
přemýšlím, jak bych utekla k tobě. A odběhnu — už jsem to
řekla, a proto neplač. Napiš mně, jak ty mne máš ráda. Já
jsem tě objímala celou noc ve snu a strašně jsem se trápila,
Nétičko. Posýlám ti cukrátka. S Bohem!"

Odpověděla jsem jí podobným způsobem a celý den jsem
proplakala nad Kátiným psaníčkem. Madame Leotharová mne
utrápila svým láskáním. Večer jsem se dověděla, že byla u
knížete a oznámila mu, že se dojista rozstůňu po třetí,
neshledám li se s Kátí a že si činí výčitky pro to, co
řekla kněhyni. Vyptávala jsem se Násti, co dělá Káťa.
Pověděla mně, že Káťa nepláče, ale je velice bledá.

Ráno mně Násťa pošeptala:

„Běžte do kabinetu k jeho jasnosti; ale jděte druhými schody
s pravé strany."

Všechno ve mně oživlo předtuchou. Celá zadýchaná
nedočkavostí seběhla jsem dolů a otevřela dvéře kabinetu.
Ona tam nebyla. Náhle však mne Káťa objala ze zadu a vroucně
pocelovala. Smích, slzy... Okamžik na to se Káťa vyrvala z
mého objetí, vylezla na otce, vyskočila mu na ramena, jako
veverka, ale neudržela se tam a seskočila na divan. Za ní upadl
i kníže. Kněžna plakala radostí.

„Tatínku, jaký jsi hodný, tatínku!"

„Vy čtveračky! Co se to s vámi stalo? Takové přátelství!
Taková láska!"

„Mlč, tatínku, ty nerozumíš našim záležitostem."

A opět jsme si padly do náruče.

Počala jsem si ji pozorněji prohlížeti. Káťa zhubeněla za
tři dni. Ruměnec zmizel na polo z jejích tváří a bledost se
vkrádala na jeho místo. Rozplakala jsem se zármutkem.

Konečně zaklepala Násťa. Bylo to znamení, že hledají Káťu
a ptají se po ní. Káťa zbledla jako smrt.

„Nu dost, děti. Budeme se scházeti každý den. A teď jděte,
žehnej vám Bůh!" pravil kníže.

Kníže byl dojat, když tak na nás hleděl. Ale plány jeho se
nezdařily. Večer z Moskvy přišla zpráva, že se malý Sáša
náhle rozstonal a nachází se v posledním tažení. Kněhyně
rozhodla, že pojede hned zejtra do Moskvy. Sběhlo se všechno tak
rychle, že jsem nic nezvěděla až do samého loučení s
kněžnou. Na tom stál kníže, abychom se rozloučily a kněhyně
jen s obtížemi přivolila. Kněžna byla celá zdrcená.
Přiběhla jsem dolů jako bez sebe a padla jsem jí kolem krku.
Cestovní kočár stál už u podjezdu. Káťa, jedva mne shlédla,
vzkřikla a padla do mdlob. Jala jsem se ji líbati. Kněhyně ji
počala křísiti. Konečně Káťa se vzpamatovala a znova mne
objala.

„S Bohem, Nétičko!" pravila mně a usmála se s podivným
pohnutím v obličeji. „Nevšímej si mne; to je jen tak. Nejsem
nemocna, za měsíc se opět vrátím. A pak už se nerozloučíme."

„Už dost," promluvila kněhyně klidně, „pojedeme."

Ale kněžna se vrátila ještě jednou. Křečovitě mne sevřela
ve svém objetí.

„Ty's radost moje!" zašeptala mi ve spěchu, objímajíc mne.
„Na shledanou!"

Políbily jsme se na posled a kněžna zmizela — na dlouho, na
velice dlouho. Prošlo osm let do našeho shledání.

Schválně jsem vypravovala tak podrobně tuto episodu svého
dětství, prvého vystoupení Kátina v mém životě. Ale
příběhy našich životů nedají se odděliti. Její román byl
můj román. Jakoby mně bylo bývalo souzeno setkati se s ní a
jí — nalézti mne. Mimo to nemohla jsem se zříci potěšení
přenésti se ještě jednou ve vzpomínkách v dobu svého
dětství...

Nyní mé vypravování půjde rychleji. Můj život zapadl náhle
v jakési zátiší a procitla jsem znovu teprv tenkrát, když
mně už minulo šestnáct let.

Jen několik slov ještě o tom, co se stalo se mnou po odjezdu
knížecí rodiny do Moskvy.

Zůstaly jsme v Petrohradě s madame Leotharovou.

Za dvě neděle přijel schvální posel a oznámil, že návrat do
Petrohradu odložen na neurčitou dobu. Poněvadž madame
Leotharová pro své rodinné poměry nemohla jeti do Moskvy,
skončila tím její služba v knížecím domě. Zůstala však v
téže rodině a přešla k nejstarší dceři kněhyně, k
Aleksandře Michajlovně.

Nezmínila jsem se dosud ani slovem o Aleksandře Michajlovně, a
viděla jsem ji do té doby také všeho všudy jen jednou. Byla
dcerou kněhyně z prvého manželství. Původ a rod kněhyně byl
jakýsi temný; její prvý muž byl nájemce státního lihového
monopolu. Když se kněhyně provdala po druhé, nevěděla
rozhodně, co si počíti s nejstarší dcerou. Doufati pro ni ve
skvělou partii nemohla. Věno jí dávali prostřední; ale před
čtyřmi roky přece ji konečně provdali za člověka bohatého a
dosti vysoko postaveného.

Aleksandra Michajlovna dostala se tak do jiné společnosti a
uviděla kolem sebe jiný svět. Kněhyně ji navštěvovala
dvakrát do roka; kníže, její otčím, navštěvoval ji však
každý týden spolu s Kátí. Avšak v poslední době kněhyně
nerada pouštěla Káťu k její sestře a kníže vozil ji tam
potaji. Káťa svou sestru zbožňovala. Jejich povahy tvořily
však pravý opak. Aleksandře Michajlovně byla dvacet dvě léta,
byla tichá, něžná, milující; jakýsi zatajený zármutek,
jakási skrytá bolest srdce přísně se rýsovala v krásných
tazích její tváře. Vážnost a přísnost neharmonovala s
jejími andělsky čistými tahy, jako se nehodí smutek k
obličeji dítěte. Nebylo možno vzhlédnouti na ni bez hluboké
sympatie. Byla bleda a, jak se pravilo, byla náchylna k
tuberkulose v tu dobu, když jsem ji poprvé spatřila.

Žila velice osaměle a nemilovala hlučných společností doma
ani návštěv u známých — zrovna jako klášternice. Dětí
tehda ještě neměla. Vzpomínám si, jak přijela k madame
Leotharové, přistoupila ke mně a s hlubokým citem mne
pocelovala. S ní přijel jakýsi hubený, dosti letitý pán.
Zaslzel, když na mne pohlédl. To byl houslista B. Aleksandra
Michajlovna mne objala a optala se, chci-li bydleti u ní a býti
její dcerou.

Pohlédla jsem jí do tváře, poznala sestru své Káti a objala
ji s němým bolem v srdci, kterým se mi sevřely prsa tak, jakoby
byl kdosi pronesl nade mnou opět slovo „sirotečku!"

Tu mně Aleksandra Michajlovna ukázala psaní od knížete. V něm
bylo několik řádek pro mne a já je přečetla s tichým
lkáním. Kníže mi žehnal na dlouhý život i na štěstí a
prosil, abych si zamilovala jeho druhou dceru. Káťa mně
připsala také několik řádek. Psala, že se neodlučuje nyní
od matky.

Takovým způsobem přešla jsem večer do jiné rodiny, do jiného
domu, k novým lidem, odtrhnuvši po druhé srdce ode všeho, co se
mně stalo milým, co mně už bylo příbuzným. Přijela jsem
celá ztrápená, zmučená duševním steskem... Tu započíná
nový příběh.


VI.

Můj nový život šel tak klidně a tiše, jakobych se byla
ubytovala mezi poustevníky... Strávila jsem u svých vychovatelů
více než osm let a nepamatuju se, aby za celý ten čas, kromě
několika málo případů, v domě byla večerní zábava, zvaný
oběd, aneb aby se tu shromáždili příbuzní, přátelé a
známí. Vyjma dvě — tři osoby, které přijížděly časem,
hudebníka B., jenž byl přítelem domu a ony, kteří bývali u
muže Aleksandry Michajlovny v záležitostech úřadních, nikdo
jiný do našeho domu nepřijížděl.

Muž Aleksandry Michajlovny byl neustále zaneprázdněn
úřadními a služebnými věcmi a jen zřídka si mohl ušetřiti
trochu svobodného času, jejž rozdílel mezi rodinu a život
vyššího světa. Význačné styky, jichž nedbati nebylo možno,
nutily ho, aby se dosti často ukazoval ve společnosti. Skoro
všude kolovala pověst o jeho bezhraničné ctižádosti; ale
protože se těšil pověsti člověka dělného, vážného,
protože zaujímal postavení velmi značné a štěstí a zdar
jakoby mu samy přicházely do cesty, proto obecné mínění
nikterak mu neodjímalo své sympatie. Ba ještě více. K němu
všichni stále pociťovali jakési zvláštní účastenství,
jež naopak odpírali jeho ženě. Aleksandra Michajlovna žila
úplně osamocená, ale zdálo se, že je tomu ráda. Její tichá
povaha byla jako stvořena pro klášterní život.

Ke mně přilnula vší duší, milovala mne jako vlastní dceru a
já s neoschlými ještě slzami pro rozluku s Kátí a s bolícím
ještě srdcem dychtivě jsem se vrhla v náručí své
dobroditelky. Od té doby má vroucí láska k ní neochabovala.
Byla mně matkou, sestrou, přítelkyní, nahradila mně všechno
na světě a vyhýčkala mé mladí. Mimo to brzy jsem pochopila
instinktem, tušením, že osud její daleko není tak rozkošný,
jak by se mohlo souditi na první pohled dle jejího tichého, dle
zdání klidného života, dle zdánlivé volnosti, dle tichého
jasného úsměvu, jenž tak často svítil na jejím obličeji, a
proto každý den mého rozvoje vysvětloval mně něco nového v
osudu mé dobroditelky, cosi takového, co mé srdce s bolestí a
zvolna uhodovalo a co bylo příčinou, že spolu s truchlivým
poznáním stále víc a více vzrůstala a sílila moje láska k
ní.

Povaha její byla ostýchavá, slabá. Pohlédl-li někdo na
jasné, klidné rysy jejího obličeje, nemohl se na ponejprv
nadáti, že by nějaká trapná starost mohla rmoutiti její
spravedlivé srdce. Nelze bylo si pomysliti, aby mohla někoho
nemilovati: útrpnost vždycky nabývala v jejím srdci vrchu i nad
tím, co v ní budilo odpor — a předce přilnula jen k nemnohým
přátelům a žila v úplném osamocení... Byla dle své povahy
vášnivá a dojmům lehko přístupna, ale zároveň jakoby se
sama bála svých dojmů, jakoby každý okamžik střehla své
srdce a nedávala mu zapomenouti se, třebas jen v pouhém
blouznění.

Časem náhle za úplně jasných minut spozorovala jsem slzy na
jejích očích. Zdálo se, že nenadálá, těžká vzpomínka o
čemsi, co bolestně trýznilo její svědomí, vzplanula v její
duši; jakoby cosi číhalo u jejího štěstí a zlomyslně je
kazilo. Čím šťastnější se zdála, čím klidnější,
jasnější byla která minuta jejího života, tím blíže byla
tesknota, tím pravděpodobnější byl náhlý zármutek, slzy;
jakoby se jí zmocňoval záchvat. Nepamatuju se ani na jediný
klidný měsíc za celých osm let.

Muž ji patrně upřímně miloval; ona ho zbožňovala. Ale na
první pohled se zdálo, že zůstalo mezi nimi cosi
nedomluveného. Bylo jakési tajemství v jejím osudu; aspoň já
jsem začala podezřívati hned od prvého okamžiku...

Muž Aleksandry Michajlovny způsobil na mne na první pohled dojem
člověka zasmušilého. Dojem ten vtiskl se mi v paměť za dob
dětství a nikdy později se nevyhladil. Postavy byl vysoké,
hubené; oči jako zúmyslně schovával za velikými, zelenými
brejlemi. Byl nesdílný, suchý, a i tváří v tvář se ženou
jakoby nenacházel, o čem promluviti. Lidé byli mu zřejmě na
obtíž. Mne si vůbec nevšímal a přece pokaždé, když jsme se
večer všichni tři sešli v salonku Aleksandrovny Michajlovny k
čaji, bývala jsem stále na rozpacích po celou dobu jeho
přítomnosti. Potají jsem se dívala na Aleksandru Michajlovnu a
se zármutkem jsem pozorovala, že i ona jakoby uvažovala dříve
každý svůj pohyb, že bledne, když pozoruje, že se muž
stává zvláště přísným a zasmušilým, nebo se náhle celá
zardí, jakoby byla zaslechla nebo tušila nějakou narážku v
některém mužově slově.

Cítila jsem, že jest jí nevolno s mužem, a přece se zdálo,
že by ani minuty neprožila bez něho. Mne překvapovala její
neobyčejná pozornost k němu, ke každému jeho slovu, ke
každému pohybu. Zdálo se, že se snaží ze všech sil mu
vyhověti a přece že cítí, že se jí nepodařilo splniti toto
své přání. Zdálo se, že si vyžebrává jeho pochvalu; sebe
menší úsměv na jeho tváři, půl laskavého slovíčka — a
byla šťastna, jakoby trávila teprve první minuty ostýchavé,
ještě beznadějné lásky.

Svého muže ošetřovala jako těžce nemocného člověka. Když
však odešel do svého kabinetu, stisknuv před tím Aleksandře
Michajlovně ruku, na kterou, jak se mně zdálo, pohlížel
vždycky s jakousi pro ni obtížnou útrpností, tu se celá
změnila. Pohyby, řeči její stávaly se hned veselejší,
volnější, ale přece po každém shledání s mužem zůstávala
na delší dobu jaksi zaražena. Uváděla si na paměť každé
slovo, jež pronesl, jakoby všechna jeho slova vážila na
vážkách. Nezřídka obracela se ke mně s otázkou, dobře-li
slyšela, a skutečně-li se tak vyjádřil Petr Aleksandrovič,
jakoby v jeho slovech hledala nějakého jiného smyslu, a teprve
snad za hodinu přicházela opět ve svou obvyklou míru, jakoby se
byla přesvědčila, že muž je s ní úplně spokojen a že se
zbytečně děsila. Tu se náhle stávala milou, veselou,
radostnou, líbala mne, smála se se mnou, nebo přisedla k pianu a
improvizovala na něm třebas dvě hodiny.

Nezřídka se však její radost náhle přetrhla; dala se náhle
do pláče a když jsem na ni patřila celá vyděšená, ulekaná,
poplašená, hned mne ubezpečovala pošeptmu, jakoby se bála, aby
ji neuslyšeli, že její slzy neznamenají pranic, že je veselá
a abych se pro ni netrápila.

Stávalo se, že za mužovy nepřítomnosti náhle se počínala
děsit a se strachem se poptávala po něm. Schválně posýlala
zeptat se, co dělá, vyptávala se své komorné, proč muž dal
zapřáhat a kam pojede, není-li churav, je-li vesel nebo
zasmušilý, co mluvil atd. O jeho úřadních záležitostech a
jeho zaměstnání jakoby ani nesměla sama s ním pohovořit.
Když jí radil něco anebo žádal za něco, poslouchala ho tak
pokorně, s takovou bázní, jakoby byla jeho otrokyně.

Bylo jí velice milé, když jí něco pochválil, nějakou
maličkost, knihu, některou její ruční práci. Velice si na
takové chvále zakládala a hned byla šťastnější. Ale
štěstí její neznalo mezí, když ho z nenadání (stávalo se
to zřídka) napadlo pomazliti se s dětmi, jichž měli dvé.
Tvář její se změnila, zářila štěstím a v takové okamžiky
se přiházelo, že se dávala až příliš unésti svou radostí
před mužem. Její smělost na př. šla tak daleko, že náhle
sama, bez jeho vyzvání, nabídla mu, rozumí se ostýchavě s
chvějícím se hlasem, aby vyslechl novou nějakou hudbu, kterou
nedávno obdržela, anebo aby jí pověděl své mínění o
nějaké knize, nebo dokonce, aby jí dovolil přečísti mu jednu
nebo dvě stránky ze spisu, který toho dne učinil na ni
zvláštní dojem. Časem muž blahosklonně plnil všechna její
přání, ba i usmíval se při tom shovívavě, jako se usmívají
mazlíčku dítěti, jemuž nechtí odepříti nějaké podivné
choutky, aby předčasně nepohoršili jeho naivnosti. Avšak,
nevím proč — mne do hlubin duše urážel ten úsměv i jeho
hrdá shovívavost, vůbec všechna ta nerovnost mezi nimi. Mlčela
jsem, zdržovala jsem se a jenom jsem je bedlivě stopovala s
dětinskou zvědavostí a s předčasně přísnou duševní
náladou.

Jindy jsem spozorovala, že náhle jakoby se byl vzpamatoval a
něčeho si všimnul, jakoby si byl z nenadání, proti vůli a
přes moc vzpomněl na něco obtížného, hrozného,
nevyhnutelného. Tu jeho shovívavý úsměv v okamžiku mizel se
rtů a oči se náhle upírají na zaraženou ženu s takou
útrpností, až jsem se zachvívala a byla bych se utrápila
steskem, kdyby se ta útrpnost týkala mne. V týž okamžik radost
mizela s tváři Aleksandry Michajlovny. Hudba nebo čtení
umlkalo. Ona bledla, ale dodávala si síly a mlčela. Nastávala
nepříjemná minuta, teskná chvíle, která trvala někdy dosti
dlouho. Konečně muž sám jí přerýval. Vstával se svého
místa, jakoby s násilím v sobě potlačoval rozmrzelost a
vzrušení, přešel několikrát po světnici v zasmušilém
mlčení, tiskl ruku ženě, hluboko vzdychal a za zjevného
zmatku, prohodiv několik úsečných slov, z nichž jakoby
vyznívala přání potěšiti ženu, odcházel z pokoje, načež
Aleksandra Michajlovna se dávala do pláče, nebo upadala v
dlouhý, děsný zármutek.

Často ji žehnával a znamenal křížem jako děcko, když se s
ní loučil večer a ona přijímala jeho žehnání se slzami
vděčnosti a zbožnosti. Nemohu však zapomenout několika
večerů v našem domě (za celých osm let dvou nebo tří, více
jich nebylo), kdy se Aleksandra Michajlovna náhle celá jakoby
změnila. Jakýsi hněv, jakési rozhorlení zrcadlilo se v jejím
obyčejně tichém obličeji místo obvyklé poníženosti a
hluboké úcty k muži. Někdy po celou hodinu se připravovala
bouřka; muž se stával mlčelivějším, přísnějším a
zasmušilejším než obyčejně. Konečně rozbolestněné srdce
ubohé ženy pozbývalo trpělivosti. Započala rozhovor hlasem,
přerývajícím se od rozechvění, rozhovor z počátku trhaný,
nesouvislý, plný jakýchsi narážek a trpkých nedokončených
vět; potom, jakoby nemohla přemoci své tesklivosti, dávala se
náhle do pláče, vzlykání a za tím následoval výbuch
rozhorlenosti, výčitky, žaloby, zoufání — zrovna jakoby ji
byl zachvátil chorobný paroxismus. A tu bylo třeba viděti, s
jakou trpělivostí to snášel její muž, s jakým
účastenstvím jí domlouval, aby se utišila, líbal jí ruce, ba
na konec začínal i sám plakati s ní. Tu ona jakoby se byla
náhle vzpamatovala, jakoby ji svědomí bylo zakřiklo a
usvědčilo ve vlastní vině. Slzy mužovy ji ohromovaly a lomíc
rukama, se zoufalým, křečovitým lkáním u jeho nohou prosila
za odpuštění, jež jí ovšem ihned bylo udíleno.

Avšak ještě dlouho ji mučilo svědomí, ještě dlouho trvaly
slzy a prosby, aby jí odpustil a ještě ostýchavější,
bojácnější stávala se před ním na celé měsíce. Ničeho
jsem nemohla pochopit z oněch výtek a výčitek; v takové
chvíle mne obyčejně posýlali ven z pokoje a to způsobem
neobratným. Ale úplně se přede mnou skrýti přece nemohli.
Pozorovala jsem, všímala si, hádala jsem a od samého počátku
vzniklo ve mně temné podezření, že na všem tom spočívá
jakési tajemství, že ony nenadálé výbuchy raněného srdce
nejsou prostá nervová krise; že muž není darmo stále tak
zachmuřený, že není nadarmo ona jakoby dvousmyslná jeho
útrpnost k ubohé, churavé ženě, že není nadarmo její
stálá ostýchavost a bojácnost před ním, ani její tichá,
podivná láska, kterou se ani neodvažovala projeviti před
mužem, že není nadarmo její samota, její klášterský život,
ta zardělost a ta náhlá smrtelná bledost na jejích tvářích
za přítomnosti mužovy.

Avšak poněvadž podobné výjevy s mužem byly velice řídké,
poněvadž život náš byl vůbec jednotvárný a já už dávno
ho pozorovala z blízka, poněvadž jsem se konečně já sama
rozvíjela a rostla příliš rychle a počalo se ve mně
probouzeti mnoho nového, ač z části neuvědomělého, co mne
odvádělo od mých pozorování, přivykla jsem konečně k tomuto
životu, přivykla jsem k obyčejům a povahám jež mne
obkličovaly.

Nebylo ovšem možno, abych se časem nezamyslila nad Aleksandrou
Michajlovnou, ale v myšlénkách svých nedocházela jsem k
nijakému výsledku. Za to jsem ji opravdově milovala, měla jsem
úctu k její tesklivosti a proto jsem se bála rmoutiti její
vznětlivé srdce svou zvědavostí. Ona mně rozuměla a
mnohokrát byla hotova děkovati mně za mou náklonnost k ní.
Jestliže spozorovala mou starostlivost, usmála se nezřídka se
slzami v očích a sama si zažertovala nad svými častými
slzami; tu mně náhle začne vysvětlovati, že je velice
spokojena, velice šťastna, že jsou všichni k ní tak dobří,
že všichni, koho znala, doposud tak ji milovali, že ji velice
trápí, proč Petr Aleksandrovič neustále je starostliv o ni a o
její duševní klid, kdežto ona je tak šťastna, tak šťastna...

Tu mne začala objímat s takým hlubokým citem a její obličej
se ozářil takovou láskou, že mne až srdce zabolelo soucitem,
možno-li se tak vyjádřiti.

Rysy jejího obličeje nikdy se nevyhladí z mé paměti. Byly
pravidelné a hubenost a bledost, zdálo se, že ještě více
zvyšují přísnou svůdnost její krásy. Nad míru husté
černé vlasy, hladce sčesané dolů, vrhaly přísný, ostrý
stín na okraje tváří; za to se zdálo, že tím laskavěji vás
překvapoval kontrast jejího něžného pohledu velikých, dětsky
jasných modrých očí, v němž se zrcadlilo časem tak mnoho
naivního, nesmělého, jakoby bezbranného, bojícího se o
každý pocit, o každé pohnutí srdce, o každou okamžitou
radost a častý tichý zármutek.

Ale v některých šťastných, klidných chvílích v onom
pohledu, pronikajícím do srdce, bylo tolik jasu, tolik světla,
co má den, tolik spravedlivého klidu. Ty oči, blankytné, jako
nebe, zářily takou láskou, hleděly tak sladce, v nich se
odrážel vždycky takový hluboký cit sympatie ke všemu, co bylo
šlechetného, ke všemu, co volalo po lásce, prosilo o soustrast,
že se jim pokořovala celá duše, nevolky se vzpínala k nim a
zdálo se, že od nich přijímá tutéž jasnost, týž poklid
ducha, totéž smíření i lásku. Takovým způsobem zahledíte
se časem do modrého blankytu nebes a cítíte, že jste hotovi
stráviti celé hodiny v sladkém nazírání, že vaše duše
stává se v ty okamžiky volnější a klidnější, jakoby se v
ní jako v tiché hladině vodní zrcadlila ona bezkonečná báně
nebeská.

Když však oduševnění nahánělo ruměnec na její líce — to
se stávalo často —, když její prsa se vzdýmaly vzrušením,
tu její oči blýskaly jako blesk, jakoby jiskry z nich sršely,
jakoby celá duše její, cudně ochraňující čistý plamen
krásy, jež ji nyní nadchnula, přesídlila se do těchto lící.
V takové okamžiky byla jako nadšená. Ale v těchto okamžitých
záchvatech nadšení, v těchto přechodech od liché, ostýchavé
nálady duševní k světlému, vysokému oduševnění, k
čistému, přísnému enthusiasmu bývalo zároveň tolik naivní,
dětsky bystré, prosté dětinské víry, že by umělec snad půl
svého života za to dal, aby mohl zachytiti takový okamžik
jasného vytržení a přenésti onu nadšenou tvář na plátno.

Už za prvých dnů svého pobytu v tomto domě jsem poznala, že
Aleksandra Michajlovna ve své samotě byla ráda mému příchodu.
Měla tehda teprve jedno dítko a pouze rok byla matkou. Byla jsem
však úplně její dcerou a rozdílu mezi mnou a svými dělati
nemohla. S jakým zápalem uchopila se mého vychování! Tak
spěchala v první době, že se madame Leotharová nevolky
usmívala, hledíc na ni.

Opravdu chopily jsme se najednou všeho, tak že jsme jedna druhé
z počátku ani nerozuměly. Na příklad počala mne sama
vyučovat, a sice najednou velmi mnohému, tak mnohému, že
výsledkem bylo jen mnoho zápalu z její strany, ba více zápalu,
více laskavé netrpělivosti, než opravdového užitku pro mne. Z
počátku byla zarmoucena svou neobratností; ale pak se sama nad
tím zasmála a chopily jsme se učení znova. Přes to, že
Aleksandra Michajlovna viděla svůj první neúspěch, přec
směle oznámila madame Leotharové, že je proti její methodě.
Přely se spolu se smíchem, ale má nová vychovatelka prohlásila
se rozhodně proti jakékoliv soustavě, tvrdíc, že my i slepě
najdeme pravou cestu, že by bylo zbytečno, nacpávati mně hlavou
suchými poznatky a že veškeren úspěch závisí na tom, aby
seznala mé vlohy a dovedla ve mně vzbuditi dobrou vůli; a měla
pravdu, neboť zásada její úplně zvítězila.

Především hned od počátku zmizel úplně rozdíl mezi
žákyní a učitelkou. Učily jsme se jako dvě přítelkyně a
časem bývalo tak, jako bych já učila Aleksandru Michajlovnu,
netušíc v tom její chytrosti. Vznikaly na příklad mezi námi
spory a já se všemožně namáhala, abych dokázala věc, jak já
jí rozumím, zatím co mne Aleksandra Michajlovna nepozorovaně
vyváděla na pravou cestu. Končívalo to však tím, že když
jsme konečně našly pravdu, ihned jsem se dovtípila a odhalila
chytrost Aleksandry Michajlovny; uváživši pak její namáhání,
trvající nezřídka celé hodiny, obětované na můj prospěch,
padala jsem jí kolem krku a pevně ji objímala po každé
vyučovací hodině.

Má citlivost ji překvapovala, ba hluboce dojímala. Se
zvědavostí počala se vyptávati na mou minulost, přejíc si
slyšeti o ní ode mne, a pokaždé po mém vypravování stávala
se ke mně něžnější a vážnější — vážnější proto,
že jsem jí svým nešťastným dětstvím vnukala spolu se
soustrastí i jakousi úctu.

Po mém vypravování pouštěly jsme se obyčejně do dlouhých
rozmluv, v nichž mně ona vysvětlovala mou minulost, tak že jsem
ji znova jaksi prožívala a mnohému se při tom naučila. Madame
Leotharová shledávala tyto rozpravy často příliš vážnými a
když spozorovala mé bezděčné slzy, měla je za zbytečné. Já
však soudila zcela naopak, poněvadž po těchto hodinách bývalo
mně vždy lehko a sladko, jakoby v mém osudu nebylo nic
nešťastného. Kromě toho byla jsem velice vděčna Aleksandře
Michajlovně, že mně dává možnost, abych ji den ode dne více
milovala. Madame Leotharová ani netušila, že takovým způsobem
znenáhla přicházelo do rovnováhy a ladné harmonie vše, co se
dříve zdvihalo z duše nepravidelně, předčasně bouřlivě, a
k čemu dospívalo mé dětské, skrz naskrz zraněné srdce s
trapnou bolestí, následkem čehož se nespravedlivě zatvrzovalo
a stýskalo si na onu bolest, nevědouc, odkud na ně padají ony
rány.

Den začínal tím, že jsme obě přicházely do dětského
pokoje, probudily jsme její děťátko, oblékaly je, uklízely,
nakrmily, bavily a učily je mluvit. Konečně jsme zanechaly
dítěte a daly jsme se do práce. Učily jsme se mnohému, ale
Bůh ví, jaká to byla náuka. Bylo v ní všechno, ale zároveň
nic určitého, četly jsme, sdělovaly si na vzájem své dojmy,
pak jsme nechaly knih a pustily se do hudby a tak míjely celé
hodiny, aniž jsme pozorovaly.

Večer často přicházíval B., přítel Aleksandry Michajlovny,
přicházela i madame Leotharová; nezřídka začínaly ohnivé
spory o umění, životě (jejž jsme v našem kroužku znaly jen z
doslechu), o skutečnosti, o ideálech, o minulosti, o budoucnosti,
a vyseděly jsme nezřídka až přes půlnoc. Poslouchala jsem co
nejpozorněji, přicházela jsem v nadšení spolu s ostatními,
smála se, nebo byla dojata, a při té příležitosti dověděla
jsem se všechno to, co se týkalo mého otce a mého prvého
dětství.

Zatím jsem rostla; najímali mně učitele, od nichž bych se bez
Aleksandry Michajlovny ničemu nebyla naučila. Při zeměpisné
hodině byla bych jen oslepla, vyhledávajíc na mapě řeky a
města. S Aleksandrou Míchajlovnou pouštěly jsme se na cesty,
pobývaly jsme v takových zemích, viděly tolik podivného,
prožily tolik nadšených, tolik fantastických hodin, a tak
silná byla naše společná horlivost, že konečně už
nestačovaly knihy, jež kdysi přečetla; bylo nutno chápati se
nových knih.

Brzo jsem mohla sama dávati pokyny svému učiteli zeměpisu,
ačkoliv musím vyznati, že až do konce vynikal nade mne svou
dokonalou a zcela přesnou znalostí stupňů, na nichž leželo
některé město, jakož i těch tisíc, set ba i desítek
obyvatelů, kteří v něm přebývali.

Učiteli dějepisu platily se peníze za hodiny také velice
správně; ale po jeho odchodu učily jsme se s Aleksandrou
Michajlovnou dějepisu po svém způsobu: chopily jsme se knihy a
čítaly jsme někdy až přes půlnoc, či správněji řečeno,
čítala Aleksandra Michajlovna, jež zároveň vykonávala
censuru. Nikdy jsem nezakoušela větší radosti, než po
takovémto čtení. Obě jsme přicházely v nadšení, jako bychom
samy byly těmi hrdiny, o nichž se četlo. Ovšem, četlo se více
mezi řádky, než v řádkách Aleksandra Michajlovna mimo to
krásně vypravovala, jakoby sama byla kdysi svědkyní toho, o
čem jsme četly.

Snad se bude zdáti směšným, že jsme s takým zanícením
sedávaly spolu do noci — já dítě a ona raněné srdce, jež
tak těžko snášelo život. Věděla jsem, že si odpočívá
vedle mne. Vzpomínám si, že jsem se časem podivně zamýšlela,
hledíc na ni, hádala jsem, a prvé než jsem sama začala žít,
uhodla jsem už mnohou záhadu lidského žití.

Konečně mně minulo třináct let. Zdraví Aleksandry Michajlovny
horšilo se zatím neustále. Stávala se dráždivější,
záchvaty tesklivosti byly krutější, návštěvy mužovy
začínaly dříve a sedával s ní, ovšem jako dříve, skoro
mlčky, přísný a zamračený, pořád delší a delší dobu.
Její osud počínal mne více zajímati. Vystupovala jsem už z
dětských let, vytvořilo se už ve mně mnoho nových představ,
pozorování, zálib a domněnek. Přirozeno, že tajemství,
vznášející se nad touto rodinou, víc a více mne počínalo
soužit. Byly okamžiky, kdy se mi zdávalo, že počínám cosi
chápati z onoho tajemství. Jindy však jsem upadala v apathii,
lhostejnost ano i v rozmrzelost a tu jsem zapomínala na svou
zvědavost, nenacházejíc odpovědi ani na jedinou svoji otázku.

Časem, a to se přiházelo stále častěji a častěji,
zakoušela jsem podivnou potřebu, abych zůstala samotna a
přemýšlela, stále přemýšlela. Ty okamžiky podobaly se k
oněm chvílím, když jsem ještě žila u svých rodičů a kdy
jsem celý rok stále přemýšlela, prvé než jsem se srozuměla
s otcem, stále jsem uvažovala, stále jsem ze svého koutku
pozorovala boží svět, až jsem konečně úplně, zdivočela
uprostřed fantastických přízraků, jež jsem si sama stvořila.
Rozdíl byl jen v tom, že nyní bylo víc netrpělivosti, více
sklíčenosti, více nových, neuvědomělých snah, více touhy po
ruchu, po vlastní činnosti, tak že jsem se už nemohla
soustřediti na jedné věci, jako bývalo druhdy.

Aleksandra Michajlovna ze své strany počala se mne sama jaksi
straniti. V tomto stáří už jsem jí skoro nemohla býti
přítelkyní. Už jsem nebyla dítě; příliš mnoho jsem se
vyptávala, časem pohlížela jsem na ni tak, že musila přede
mou klopiti oči. Nastávaly podivné okamžiky. Nemohla jsem
viděti jejích slz a často i mně vstupovaly slzy do očí, když
jsem hleděla na ni. Padala jsem jí kolem krku a vroucně jsem ji
objímala. Co mně mohla odpovědít? Cítila jsem, že jsem jí na
obtíž.

Ale v jinou dobu, — a to bývaly těžké, truchlivé chvíle —
ona sama, jakoby v zoufalství křečovitě mne objímala, jakoby
vyhledávala mého účastenství, jakoby nemohla déle snášeti
své samoty, jakobych jí rozuměla a mohla strádati spolu s ní.
Tajemství však zůstávalo mezi námi dále; to bylo jasné a já
sama jsem se jí počínala straniti v takové okamžiky. Bývalo
mně těžko s ní. Kromě toho nás už málo co pojilo; jen
hudba. Lékaři jí však počali hudbu zapovídat. Knihy? Ale s
těmi byla největší obtíž. Rozhodně už nevěděla, jak
čísti se mnou. Přestaly bychom zajisté hned na prvé stránce;
každé slovo mohlo se zdáti narážkou, každá bezvýznamná
věta hádankou. Vřelým, srdečným rozmluvám mezi čtyrma
očima jsme se obě vyhýbaly.

Právě v tu dobu osud náhle a neočekávaně změnil můj život
neobyčejně podivným způsobem. Má pozornost, mé city, srdce,
hlava, všechno se rázem a s napjatou silou, přecházející až
v nadšení, obrátilo náhle k jiné, zcela nenadálé činnosti a
já sama, ani toho nepozorujíc, všechna jsem se přenesla v jiný
svět. Neměla jsem času obrátiti se, ohlédnouti se, rozmysliti
se; mohla jsem zahynout, ano cítila jsem to; ale svůdnost byla
mocnější strachu a já šla za štěstím se zavřenýma očima.
I na dlouho odloučila jsem se od oné skutečnosti, která mne tak
velice počínala tížiti a z níž jsem tak dychtivě a marně
hledala východu. Hle, co to bylo a jak se to přihodilo.

Z jídelny vedly tři východy: jeden do velikých pokojů, druhý
do mé světnice a do dětského pokoje, třetí do knihovny. Z
knihovny byl ještě druhý východ, jenž byl od mé světnice
oddělen pouze kabinetem, v němž obyčejně pracoval pomocník
Petra Aleksandroviče v úřadě, jeho opisovač, příručí,
který byl zároveň i jeho sekretářem a faktorem. Klíč od
knihovny a od skříní choval on.

Kdysi po obědě, když nebyl doma, našla jsem tento klíč na
podlaze. Zmocnila se mne zvědavost a vyzbrojena svým nálezem
vstoupila jsem do knihovny. Byla to dosti veliká světnice, velice
světlá, obstavená kolkolem osmi velikými skříněmi, plnými
knih. Knih bylo velice mnoho, a většinu z nich Petr
Aleksandrovič po komsi zdědil. Jinou část shromáždila
Aleksandra Michajlovna, která neustále kupovala knihy.

Doposud při výběru knih pro mne byli nad míru opatrni, tak že
jsem se snadno dovtípila, že mnohé zůstává pro mne
zapovězeným, že mnohé jest mně dosud tajemstvím. Proto s
nezkrotitelnou zvědavostí, se záchvatem strachu, radosti a
jakéhosi zvláštního, mně nesrozumitelného citu otevřela jsem
první skříň a vyndala první knihu. V té skříni byly
romány. Vzala jsem jeden z nich, zavřela skříň a knihu jsem
odnesla s sebou s takovým divným pocitem, s takým tlukotem a
svíráním srdce, jakobych cítila, že v mém životě nastává
veliký převrat.

Když jsem přišla do svého pokojíku, zavřela jsem se a
rozevřela jsem román. Ale čísti jsem nemohla; měla jsem jinou
starost. Cítila jsem potřebu, upraviti dokonale svou moc nad
knihovnou tak, aby o tom nikdo nevěděl a aby mně bylo vždycky
možno vzíti si odtud kdykoli a jakoukoli knihu. Proto jsem
odložila svou rozkoš na vhodnější chvíli, knihu jsem odnesla
nazpět, ale klíč jsem ponechala u sebe. Zatajila jsem tento
klíč a to byl první špatný skutek v mém životě.

Čekala jsem, jaké budou následky; urovnaly se velice
příznivě. Sekretář a příručí Petra Aleksandroviče,
prohledav celý večer a část noci klíč se svíčkou v rukou na
podlaze, rozhodl se, že ráno zavolá zámečníka, jenž ze
svazku přinesených klíčů vyhledal jeden, hodící se ke
skříni. Tím se věc skončila a nikdo pak už neuslyšel o
ztrátě klíče. Já sama jednala tak chytře a opatrně, že jsem
vstoupila do knihovny až za týden, když jsem nabyla jistoty, že
není nijakého podezření.

Zprva jsem volila čas, kdy sekretář nebýval doma; potom jsem
chodila do knihovny z jídelny, protože písař Petra
Aleksandroviče klíč choval pouze v kapse, jinak však do styku s
knihami nikdy nepřicházel, a proto ani nevstupoval do pokoje, kde
se nalézala knihovna.

Začala jsem čísti s náruživostí a v brzku mne četba zaujala
úplně. Všechny nové potřeby mé, všechny nedávné snahy,
všechny ještě nejasné tužby mého mládí, jež tak nepokojně
a bouřlivě vyvstávaly v mé duši, byvše vzbuzeny mým
příliš časným rozvojem — vše to se náhle na dlouhou dobu
uklonilo na jinou, náhle se vyskytnuvši cestu, jakoby se bylo
úplně uspokojilo novou stravou, jakoby bylo nalezlo svou pravou
dráhu.

V brzku má hlava i srdce mé byly tak okouzleny, v brzku se má
fantasie rozvila tak do široka, že jsem skoro zapomněla na celý
svět, jenž mne dosud obkličoval. Zdálo se, že sám osud mne
zastavil na prahu v nový život, po němž jsem tolik toužila, o
němž jsem rozmýšlela dnem i nocí a dříve než mne pustil na
neznámou dráhu, vyvedl mne na výšinu, s níž mně ukázal
budoucnost v kouzelné panorámě, ve vábné, skvělé
perspektivě. Bylo mně souzeno prožiti všechnu onu budoucnost,
vyčtenou napřed z knih, prožiti ji v blouznivých snech, v
nadějích a vášnivých tužbách, v sladkém vzrušení
mladistvé duše.

Započala jsem svou četbu beze všeho výběru od první knihy,
jež mi padla do ruky, ale osud mne ostříhal. To, co jsem
zvěděla a prožila až dosud, bylo tak ušlechtilé a přísné,
že mne už nemohla svésti nějaká podloudná, nečistá
stránka. Mne chránil můj dětský, instinkt, můj mladý věk a
celá moje minulost. Nyní pak uvědomění jakoby mně bylo náhle
osvítilo celý můj minulý život. Opravdu skoro každá
stránka, kterou jsem přečetla, byla mně už jaksi známa,
jakobych ji dávno sama prožila; jakobych všechny ty vášně,
všechen ten život, jenž předstupoval přede mne v takových
neobyčejných formách, v takových čarovných obrazech, dávno
byla zakusila.

A jak jsem se neměla dát unésti až do plného zapomnění, do
úplného odloučení od skutečnosti, když se přede mou v
každé knize, kterou jsem přečetla, vtělovaly zákony téhož
osudu, tentýž duch příhod, jenž panoval nad životem
člověka, který byl podmínkou spásy, záchrany i štěstí!
Tento zákon, jejž jsem ve všem podezřívala, snažila jsem se
vypátrati všemi silami, všemi svými instinkty, probuzenými ve
mně jakýmsi citem sebezáchrany. Zdálo se mi, jakoby mne kdosi
upozorňoval, jakoby mne kdosi vystříhal. V mou duši jakoby se
bylo cosi prorocky tlačilo, a den ode dne mohutněla naděje v mé
duši, ale zároveň stále silnějšími stávaly se mé tužby do
budoucnosti, do onoho života, jenž mne každodenně překvapoval
v tom, co jsem přečetla, s veškerou silou, vlastní jen uměnám
se všemi vábnostmi poesie.

Ale, jak jsem už pravila, moje fantasie příliš ovládala mou
netrpělivost a, mám-li říci pravdu, byla jsem odvážna pouze
ve svém blouznění, kdežto ve skutečnosti instinktivně jsem se
bála budoucnosti. A proto, jakobych se byla prozatím smluvila
sama s sebou, nevědomky jsem si uložila, že se prozatím
spokojím světem své fantasie, svým vyblouzněným světem, v
němž jsem byla sama paní, v němž byly pouze samé rozkoše,
samé radosti, a neštěstí, připouštělo-li se, hrálo jen
passivní úlohu, úlohu přechodnou, nezbytnou pro sladké
kontrasty a pro náhlý obrat osudu k šťastnému rozuzlení
nadšených románů, rodících se v mé hlavě. Tak chápu nyní
svou tehdejší duševní náladu.

Takový život, život fantasie, život příkré odloučenosti ode
všeho, co mne obkličovalo, mohl trvati celé tři roky!

Tento život byl mým tajemstvím a ještě po třech letech jsem
nevěděla, mám-li se báti jeho vyzrazení nebo ne. To, co jsem
zažila za ta tři léta, bylo mně příliš příbuzno, blízko.
Ve všech těch fantasiích zrcadlila jsem se příliš silně já
sama, tak silně, že jsem se konečně mohla rozpakovati, ba i
lekati cizího pohledu, ať to byl číkoli pohled, jenž
neopatrně nahlédnul v mou duši. Mimo to my všichni, celý náš
dům, žili jsme tak osaměle, beze vší společnosti, v takové
klášterní tichosti, že v každém z nás nevolky se musila
rozvíti soustředěnost v samém sobě, jakási potřeba
samovazby. A to se přihodilo i se mnou.

Za ta tři léta vůkol mne se nic nezměnilo, všechno zůstalo
tak, jak bývalo dříve. Stále mezi námi panovala unylá
jednotvárnost, která, jak si nyní myslím, kdybych nebyla dala
unésti svou tajnou, skrytou činností, byla by rozdrásala mou
duši a byla by mne vrhla k neznámému rozvratnému východu z
onoho mdlého, tesklivého kruhu, k východu snad zhoubnému.

Madame Leotharová sestárla a skoro se úplně uzavřela ve svém
pokoji; děti byly ještě příliš malé; B. byl příliš
jednotvárný a muž Aleksandry Michajlovny stále stejně
přísný, nepřístupný, v sebe uzavřený, jako dříve. Mezi
ním a ženou vládl stále týž tajemný poměr, jenž se mně
rýsoval neustále v hroznější podobě, tak že jsem se stále
děsila pro Aleksandru Michajlovnu.

Její bezradostný, bezbarevný život zřejmě hasnul před mýma
očima. Zdraví její stávalo se den ode dne chatrnějším.
Zdálo se, jakoby jakási zoufalost padla do její duše; ji
tísnilo patrně cosi neznámého, neurčitého, z čehož si ani
sama nemohla vydati počtu, cosi hrozného a při tom jí samé
nepochopitelného, což snášela jako neznámý, jejímu životu
přisouzený kříž. Srdce její se během času zatvrzovalo v
tomto hluchém trápení; i mysl její počala se bráti jiným
směrem, temným, truchlivým.

Zvláště mne překvapilo jedno pozorování: zdálo se mně, že
čím více já jsem vyrůstala, tím více se mne ona vzdalovala,
tak že její nechuť k obcování se mnou přecházela až k
jakési netrpělivé rozmrzelosti. Zdálo se, že mne v jisté
chvíle už ani nemilovala, jakobych jí překážela.

Pravila jsem, že jsem se schválně od ní vzdalovala, a jakmile
jsem se jednou vzdálila, jakobych se byla nakazila tajemností
její vlastní povahy. A proto všechno, co jsem prožila za ona
tři léta, všechno, ce se vytvořilo v mé duši, v mé fantasii,
v mém poznání, v nadějích a v mém vášnivém nadšení, vše
to tvrdošíjně zůstávalo jen ve mně. Zatajivše se jedna před
druhou, nikdy jsme se už nesešly, ačkoli se mně zdá, že jsem
ji milovala den ode dne více, než před tím.

Nemohu si nyní bez slzy připomenouti, jak hluboce ke mně
přilnula, jak se zavázala ve svém srdci zasypati mne všemi
poklady své lásky, jimiž bylo přeplněno její srdce a vykonati
až do konce slib, že mně bude matkou. Pravda, její vlastní
hoře časem ji na dlouhou dobu odpuzovalo ode mne, ona jakoby na
mne zapomínala, a to tím více, že já sama jsem se snažila
nepřipomínati jí sebe; tak se přiblížil můj šestnáctý
rok, aniž toho kdo spozoroval.

Avšak ve chvílích jasného vědomí a světlejší nálady
Aleksandra Michajlovna začínala náhle pociťovati starost o mne;
netrpělivě mne vyzývala k sobě z mého pokojíku od mých hodin
a zaměstnání, zahrnovala mne otázkami, jakoby mne zpytovala a
zkoušela, neodlučovala se ode mne po celé dni, uhadovala
všechny mé snahy, všechna přání, zřejmě se starala o mé
stáří, o přítomnou chvíli i o budoucnost a s nevyčerpatelnou
láskou a s jakousi zbožností chystala mně svou pomoc.

Avšak mně už velice odvykla. Proto jednala se mnou časem
příliš naivně, tak že jsem to snadno pozorovala a chápala. Na
příklad — a to se přihodilo, když mně už bylo šestnáct
let — probírajíc se mými knihami, vyptala se mne, co čtu, a
když shledala, že mám pořád ještě dětské knihy pro
dvanáctiletá děvčátka, náhle se polekala. Dovtípila jsem se,
oč běží, a sledovala jsem ji s pozorností. Celé dvě neděle
mne k čemusi připravovala, zkoušela mne, pátrala po stupni
mého rozvoje a mých potřeb. Konečně se rozhodla, že započne
a na našem stole objevil se Ivanhoe Waltera Scotta, jehož jsem
už dávno přečetla aspoň třikrát.

Z počátku s bázlivým očekáváním sledovala, jaké dojmy na
mne činí tato četba, uzažovala je, jakoby se o ně obávala.
Posléze tento napjatý poměr, jenž mně byl příliš zjevným,
zmizel; obě jsme se roznítily a já byla nad míru ráda, že
jsem se už nepotřebovala se svou lekturou před ní skrývat.
Když jsme dočetly tento román, byla mnou celá nadšená.
Každá moje poznámka při čtení byla správná, každý dojem
pravidelný. Rozvila jsem se v jejích očích už příliš daleko.

Překvapená tím a nadšená počala opět s radostí sledovati
mé vychování, a už si nepřála odloučiti se ode mne. Avšak
její vůle už nerozhodovala. Osud brzy nás opět odloučil a
zmařil naše sblíženi. Postačil k tomu opět první záchvat
nemoci, záchvat jejího neustálého hoře, a opět nastalo
odcizení, tajemnůstkářství, nedůvěřivost a snad i
zatvrzelost.

Ale i v takové doby přiházely se okamžiky, jež se vymykaly z
naší moci. Četba, několik sympatických slov, jež jsme spolu
promluvily, hudba — a my jsme se zapomínaly, rozhovořily jsme
se, rozhovořily časem přes míru a pak nám oběma bývalo
velice za těžko. Když jsme se vzpamatovaly, hleděly jsme jedna
na druhou jako polekané s podezřívavou zvědavostí a s
nedůvěrou. Každá jsme měla svou hranici, do které mohlo
docházeti naše sblížení; za ni jsme přestoupiti nesměly,
byť jsme i chtěly.

Kdysi pod večer před soumrakem četla jsem roztržitě knihu v
kabinetě Aleksandry Michajlovny. Ona seděla u klavíru a
improvizovala na thema jistého zamilovaného jejího motivu z
vlašské hudby. Když přešla konečně k čisté melodii arie,
já, unesena hudbou, jež mně pronikla do srdce, počala jsem
tiše, polohlasem zpívati týž motiv pro sebe. Brzy však,
úplně unesena, vstala jsem a přistoupila ke klavíru. Aleksandra
Michajlovna, jakoby byla uhodla, co chci, počala hráti průvod a
s dychtivostí sledovala každou notu mého zpěvu. Zdálo se, že
je překvapena bohatostí mého hlasu. Doposud nikdy jsem před ní
nezpívala, ba ani sama jsem nevěděla, mám-li jaký hlas. Nyní
jsme obě přišly náhle v nadšení. Zvyšovala jsem hlas víc a
více; ve mně se budila energie, vášeň, rozpalovaná ještě
více radostným obdivem Aleksandry Michajlovny, jejž jsem tušila
v každém taktu jejího průvodu. Konečně zpěv skončil tak
zdařile, s takým oduševněním, s takou silou, že mne s
nadšením chopila za ruce a radostně na mne pohlédla.

„Anneto! Ty máš rozkošný hlas," zvolala. „Můj Bože!
Kterak, že jsem to nespozorovala?"

„Sama jsem to spozorovala teprve nyní," odvětila jsem nadšena
radostí.

„Bůh ti požehnej, moje milé, drahé dítě! Děkuj mu za tento
dar. Kdož ví... Ach můj Bože, můj Bože..."

Byla tak dojata nenadálým objevem, tak byla otupená radostí,
že nevěděla, co mně říci, jak mne přiláskati. To byl jeden
z těch okamžiků upřímnosti, vzájemné sympatie, sblížení,
jaký už dávno nebyl mezi námi. Za hodinu jakoby byl v domě
svátek. Bez prodlení poslali pro B. Než přišel, rozevřely
jsme jiný zpěv, mně známější a začaly jsme novou arii.
Tentokrát jsem se chvěla nesmělostí. Bála jsem se, abych
nezdařilým zpěvem nezkazila prvního dojmu. Ale brzy můj
vlastní hlas dodal mně odvahy a sám mne podporoval. Sama jsem se
divila jeho síle a při tomto druhém pokusu rozprášily se
všechny pochybnosti. Aleksandra Michajlovna v záchvatu své
netrpělivé radosti poslala pro děti, ba i pro chůvu svých
dětí a konečně, celá unesena šla sama k muži a pozvala ho do
kabinetu, o čemž by si jindy ani nesměla pomysliti.

Petr Aleksandrovič vyslechl novinu blahosklonně, přál mně
štěstí a sám prvý prohlásil, že bude třeba, abych se
započala učiti zpěvu. Šťastná Aleksandra Michajlovna z
vděčnosti, jakoby byl pro ni učinil Bůh ví co, jala se líbati
mu ruce.

Konečně přišel B. Stařeček měl velikou radost. Měl mě
upřímně rád, vzpomenul na mého otce, na minulost, a když jsem
před ním dvakrát nebo třikrát zazpívala, s vážnou,
starostlivou tváří, ano s jakousi tajemností prohlásil, že
prostředky mám nepochybné, snad dokonce i nadání, a že by
bylo hříchem, abych se neučila. Potom hned, jakoby se byli
vzpamatovali, rozhodli s Aleksandrou Michajlovnou, že jest
nebezpečno, příliš mne chváliti hned na počátku a já
spozorovala, jak na sebe pohlédli a potaji se smluvili, takže
jejich spiknutí proti mně vypadlo velice naivně a neobratně.

Smála jsem se pro sebe celý večer, vidouc, jak potom po novém
zpěvu snažili se býti zdrželivými a schválně na hlas
vytýkali mé poklesky a nedostatky. Ale dlouho se nezdrželi; sám
B. první se prozradil a znova se rozplýval radostí. Nikdy jsem
netušila, že mne tak upřímně miluje.

Po celý večer trval nejpřátelštější, nejvřelejší
rozhovor. B. vypravoval několik životopisů známých pěvců a
umělců, a vypravoval s nadšením umělce, dojatý úctou. Potom,
když se rozhovor dotknul i mého otce, přešli na mne, na mé
dětství, na knížete, na celou jeho rodinu, o níž jsem tak
málo slýchala ode dne našeho rozloučení. Ostatně Aleksandra
Michajlovna sama o ní mnoho nevěděla. Nejvíce věděl B.,
protože nejednou jezdil do Moskvy.

Tu však rozhovor přijal na sebe jakýsi tajemný, pro mne
záhadný směr, a dvě nebo tři okolnosti, týkající se
zejména knížete, byly mně nesrozumitelný; Aleksandra
Michajlovna se zmínila o Káti, ale B. neuměl povědíti o ní
nic zvláštního, a také jakoby úmyslně nepřál si o ní
mluviti. To mne překvapilo. Nejen že jsem nezapomněla na Káťu,
nejen že ve mně neutuchla má stará láska k ní, naopak
nenapadlo mne ani jedinýkrát, že by se s Káťou mohla státi
nějaká změna. Mé pozornosti unikla dosud i rozluka i dlouhá
léta, jež jsme strávily na různých místech a za která jsme
jedna druhé nedávaly o sobě nijakých zpráv, i různost
vychování a různost našich povah.

V mých myšlénkách Káťa mne nikdy neopustila; zdálo se mně,
že pořád ještě žije se mnou; zejména ve všech mých
blouznivých snech, ve všech mých románech a fantastických
příhodách vždycky jsme kráčely spolu ruku v ruce.
Pokládajíc sebe za hrdinku každého románu, jejž jsem
přečetla, ihned jsem stavěla vedle sebe svou přítelkyni
kněžnu a dvojila jsem román na dvě části, z nichž jedna,
rozumí se, byla smyšlena mnou, při čemž jsem nemilosrdně
okrádala své zamilované autory.

Konečně v naší rodinné radě bylo ustanoveno, že mně vezmou
učitele zpěvu. B. doporučil nejznámějšího a nejlepšího.
Hned druhý den přijel k nám Vlach D., vyslechl mne, potvrdil
mínění svého přítele B., ale zároveň oznámil, že pro mne
bude mnohem výhodnější, budu-li přicházeti učit se k němu
spolu s ostatními žačkami, poněvadž rozvoji mého hlasu bude
napomáhat soupeření s druhými, napodobivost a bohatství všech
prostředků, které mně budou k službám. Aleksandra Michajlovna
svolila a od té doby třikrát za týden jezdila jsem ráno v 8
hodin v průvodu naší služebné do konservatoře.

Nyní se zmíním o jisté podivné příhodě, která měla na mne
příliš mocný vliv a způsobila ve mně náhlým obratem novou
periodu života. Minulo mně tehda už šestnáct let a zároveň v
mé duši nastala náhle jakási nepochopitelná apatie; jakési
nesnesitelné, tesklivé zátiší, mně samé nepochopitelné, mne
navštívilo. Všechny mé sny, všechny mé snahy náhle umlkly,
ba i blouznivost zmizela jakoby od úpadku sil. Chladná
lhostejnost zastoupila místo bývalého nezkušeného duševního
žáru.

Ano i nadání mé, jež přivítali všichni, koho jsem milovala,
s takým nadšením, pozbylo mých sympatií a já ho necitelně
zanedbávala. Nic mne nebavilo, tak že jsem i k samé Aleksandře
Michajlovně pociťovala jakousi chladnou lhostejnost, z níž jsem
se sama vinila, poněvadž jsem si nemohla být nevědomou své
viny. Moje apatie se střídala s neuvědomělým zármutkem a
náhlými slzami.

Vyhledávala jsem samotu. V tuto podivnou dobu podivná náhoda
otřásla do základů veškeru mou duši a změnila ono zátiší
v pravou bouři. Mé srdce bylo poraněno. Stalo se to
následujícím způsobem.


VII.

Vešla jsem do knihovny (ten okamžik bude mně na vždy
památným) a vzala román Waltera Scotta „Svato-Ronanské
lázně", jediný z jeho románů, který jsem dosud nečetla.
Pamatuju si, že palčivá, bezdůvodná tesklivost bodala mne
jakoby nějakou předtuchou. Bylo mně do pláče. Pokoj byl
naplněn jasným světlem od posledních, kosých paprsků
zapadajícího slunce, jež se plným proudem lily vysokými okny
na lesklé parkety pokoje. Bylo ticho; vůkol v sousedních
komnatách také nebylo ani živé duše. Petr Aleksandrovič nebyl
doma a Aleksandra Michajlovna ležela nemocna v posteli.

Skutečně jsem plakala; rozevřela jsem druhou část, lhostejně
jsem převracela listy snažíc se vypátrati nějaký smysl v
úryvkovitých větách, jež se mně míhaly před očima. Skoro
jsem hádala, jako hádávají lidé, rozevírajíce knihu, jak se
nahodí. Bývají okamžiky, kdy všechny rozumové a duševní
síly po chorobném napjetí náhle se vzejmou jasným plamenem
uvědomění a v takový okamžik cosi prorockého se sní
otřesené duši, ztýrané jakoby předtuchou budoucnosti, jakoby
předem už ji okoušela. Vám tolik se chce žíti, celá bytost
vaše prahne po životě a srdce vaše, planouc nejvřelejší,
slepou nadějí, jakoby volala budoucnost s jejími tajnostmi, se
vší její neurčitostí, třebas s bouřemi a hromobitím, ale
přece se životem.

Můj okamžik byl právě takový.

Pamatuju se, že jsem právě zavřela knihu, majíc v úmyslu
otevříti ji potom na neurčito, dáti si jistou otázku ohledně
budoucnosti a přečísti si v knize stránku, jež se otevře. Ale
když jsem rozevřela knihu, spatřila jsem popsaný list
poštovního papíru, čtvermo přeložený a tak slehlý a
stisknutý, jakoby byl už několik let ležel v knize, kdež na
něj zapomněli. S krajní zvědavostí počala jsem prohližeti
svůj nález. Bylo to psaní bez adresy, podepsané dvěma
počátečnými písmeny S. O.

Moje pozornost se zdvojila; rozvinula jsem téměř slíplý
papír, který následkem svého dlouhého pobytu mezi stránkami
zanechal na nich světlé místo na celé prostoře, kterou
zaujímal. Skladky dopisu byly prodřeny a otrhány; bylo patrno,
že jej kdosi často čítával a choval jako drahou památku.
Inkoust zmodral, vybledl; patrně dávno tomu, co list byl napsán!
Několik jeho slov padlo mně náhodou do oka a srdce mi počalo
bíti zvědavostí. V rozpacích obracela jsem dopis v rukou,
jakobych schválně odkládala okamžik, kdy se dám do čtení.

Náhodou jsem jej zdvihla do světla; ano! krůpěje slz uschly na
těchto řádkách; skvrny zůstaly na papíře; místy byly celé
písmeny rozmočeny slzami. Čí jsou to slzy? Konečně,
zmírajíc zvědavostí, přečetla jsem polovinu první stránky a
výkřik podivení vydral se z mých prsou. Zavřela jsem skříň,
postavila knihy na místo, psaní jsem uschovala pod šátek,
odběhla jsem do svého pokojíku, zavřela se a začala jsem
čísti opět od začátku. Ale srdce mi tlouklo tak silně, že
slova i písmeny se mně míhaly a skákaly před očima. Dlouhou
dobu ničemu jsem nerozuměla.

List obsahoval odhalení, počátek tajemství; ohromil mne jako
blesk, neboť jsem konečně poznala, ke komu byl psán. Věděla
jsem, že se dopustím skoro zločinu, přečtu-li celé toto
psaní; ale okamžik byl mocnější, než já! List byl psán k
Aleksandře Michajlovně.

Hle ten dopis; přivádím jej zde. Nejasně jsem chápala, co v
něm bylo a proto dlouho jsem se nemohla zbaviti úvah a těžkých
myšlének. Od té chvíle jakoby se byl rozlomil můj život.
Srdce mé bylo otřeseno a pobouřeno na dlouho, ba skoro na vždy,
poněvadž list ten měl veliké následky za sebou. Správně jsem
hádala o své budoucnosti.

Kdo však je on, jenž psal toto psaní? Jaký byl potom její
život? V listě bylo tolik narážek, tolik údajů, že nebylo
možno se mýliti, ale zároveň tolik záhad, že nebylo možno
nezblouditi v důmněnkách. Ale já se skoro nezmýlila; mimo to i
sloh listu, jenž napovídal mnohé, vysvětloval i povahu onoho
styku, o nějž se rozbila dvě srdce. Myšlénky, city
píšícího byly zjevné. Byly příliš zvláštní, a jak už
jsem pravila, příliš mnoho napovídaly hádajícímu. Ale zde je
to psaní; opisuju je od slova do slova:

„Pravila jsi, že mne nezapomeneš; věřím ti a od nynějška
celý život můj spočívá v těchto tvých slovech. Musíme se
rozloučiti; naše hodina odbila! Dávno jsem to věděl, moje
tichá, moje smutná krasavice, ale nyní teprve jsem pochopil. Po
celou naši dobu, po celou dobu, co ty jsi mne milovala, bolelo a
trápilo se mé srdce za naši lásku, a věříš-li? nyní jest
mi lehčeji! Dávno jsem viděl, že takový tomu bude konec a tak
bylo už předem usouzeno!

Je to osud! Vyslechni mne, Aleksandro: nebyli jsme si rovni; já to
vždy, vždycky cítil! Nebyl jsem tebe hoden a já, pouze já jsem
měl nésti trest za to štěstí, jehož jsem zakusil! Řekni, co
jsem byl dříve, než ty jsi mne poznala? Bože! už dvě léta
minula a já jakobych nebyl dosud nabyl paměti; dosud nemohu
pochopit, že ty jsi si zamilovala mne! Nechápu, jak mohlo nastati
to, z čeho započala naše láska. Vzpomínáš si, co jsem byl u
porovnání s tebou? By-li jsem tebe hoden, čím jsem si
zasloužil, že jsi mně dala přednost?

Byl jsem hrubý a prostý, unylý a zasmušilý. Lepšího života
jsem si nepřál, nepomýšlel na něj, nevolal jej a nechtěl
volati. Všechno bylo ve mně jaksi sklíčeno a neznal jsem na
světě nic důležitějšího, než byla má všední, nutná
práce. Mou jedinou starostí byl zejtřejší den, a i ta mně
byla lhostejná.

Kdysi, ovšem už dávno, snilo se mi cosi takového a já
blouzníval jako pošetilec. Ale od té doby uplynulo mnoho, mnoho
času a já počal žíti osaměle, přísně, tiše, ba necítil
jsem ani chladu, jenž mrazil mé srdce. A ono usnulo. Vždyť jsem
věděl a byl jsem odhodlán, že pro mne nikdy nevzejde jiné
slunce, i věřil jsem tomu a nereptal jsem na nic, protože jsem
byl přesvědčen, že tak to musí být.

Když ty jsi kráčela mimo mne, ani jsem nevěděl, že smím k
tobě zdvihnouti oči. Byl jsem jako otrok před tebou. Mé srdce
se nechvělo vedle tebe, nesvíralo se, nevěštilo mně o tobě;
bylo úplně klidné. Má duše nepoznávala tvé, ač jí bylo
světlo vedle své krásné sestry. Vím to a nejasně jsem to
cítil. Mohl jsem to cítiti proto, že i na poslední bylinku
prolévá se světlo boží dennice a hřeje a láská ji právě
tak, jako nádherný květ, vedle něhož skromně vyrůstá.

Když jsem však pochopil všechno — pamatuješ se, onoho
večera, po těch slovech, která do základů otřásla mou duší
— byl jsem oslepen, ohromen, všechno se ve mně zkormoutilo a
věříš-li? byl jsem tak překvapen, že jsem ti ani nevěřil,
že jsem tě nepochopil! Nikdy jsem ti o tom neřekl. Ty's o tom
nevěděla. Já nebýval dříve takovým, jakým jsi mne ty
zastala. Kdybych mohl, kdybych směl mluviti, dávno bych se ti byl
ve všem přiznal. Ale já jsem mlčel, a nyní povím všechno,
abys věděla, koho zůstavuješ, s jakým člověkem se loučíš!

Víš-li, jak jsem ti rozuměl z počátku. Vášeň jako oheň mne
zachvátila, jako jed rozlila se mou krví; zkalila všechny mé
smysly a city, já byl opojen, potácel jsem se jako v dýmu a
odpovídal na čistou, soustrastnou lásku tvou nikoliv jako rovný
rovni, nikoliv jako důstojný čisté lásky tvé, nýbrž bez
vědomí, bez srdce. Neporozuměl jsem ti. Odpovídal jsem ti jako
takové, která se v mých očích zapomněla až do snížení ke
mně a nikoli jako takové, která mne chtěla povznésti k sobě.
Víš-li, v čem jsem tě podezříval, co značilo ono,
zapomenouti se až do snížení ke mne?'

Ale ne, neurazím tě svým přiznáním. Jen to ti řeknu: ty jsi
se trpce ve mně sklamala! Nikdy, nikdy jsem se nemohl povznésti k
tobě. Mohl jsem jen nedostupně zírati na tebe v bezmezné lásce
své, když jsem tě později pochopil, ale tím jsem nezahladil
své viny. Má vášeň, povýšená tebou, nebyla láska; lásky
jsem se bál; nesměl jsem tě milovat. V lásce je vzájemnost,
rovnost, a jich jsem nebyl hoden...

Ani nevím, co se dálo se mnou! O, jak ti to mám povědít, abys
mne pochopila!... Z počátku jsem nevěřil... O, pamatuješ-li
se, když utichlo první mé vzrušení, když se vyjasnily mé
oči, když zůstal pouze samotný, nejčistší, neposkvrněný
cit, tu prvním mým hnutím bylo podivení, rozpačitost, strach a
pamatuješ se, jak jsem náhle se vzlykotem padl k tvým nohám?
Pamatuješ se, jak jsi zmatena a polekána se slzami se ptala, co
je mi? Já jsem mlčel, nemohl jsem ti odpovědít; ale duše má
se rozrývala na části; mé štěstí mne hroutilo jako
nesnesitelné břímě a lkáni mé mluvilo ke mně: „zač to
všechno? Čím jsem toho zasloužil? Čím jsem si zasloužil
tolika blaha?"

Sestro má, sestro má! O kolikrát — tys o tom nevěděla —
kolikrát jsem potaji líbal tvůj šat, potaji, poněvadž jsem
věděl, že nejsem tebe hoden; dech se ve mně krátil a srdce mi
bilo tak zvolna a pevně, jakoby chtělo stanout a zesnouti na
vždy.

Když jsem bral tvou ruku, celý jsem bledl a chvěl se; ty jsi mne
lekala čistotou duše své. O neumím ti všechno vypovědít, co
se nashromáždilo v mé duši a co bych tak rád vypověděl.
Víš-li, že mně časem bývala obtížná, trapna tvá
soustrastná, neustálá láska ke mně? Když jsi mne políbila
(stalo se to jedinýkrát, a nikdy toho nezabudu), mrak vyvstal
před mýma očima a celá duše má ztrnula v okamžení. Proč
jsem neumřel v ten okamžik u tvých nohou?

Hle, poprvé ti píšu ač jsi mně to už dávno přikazovala.
Pochopíš-li, co chci říci? Chci ti říci všechno a řeknu to.
Ano, ty mne velice miluješ, tys mne milovala, jako sestra miluje
bratra, tys mne milovala jako své dílo, poněvadž jsi
vzkřísila mé srdce, vyburcovala můj rozum ze spánku a vlila
mně v prsa sladkou naději. Já však nemohl, nesměl. Nikdy jsem
tě dosud nenazýval sestrou proto, že jsem nemohl býti tvým
bratrem, proto, že jsme si nebyli rovni, proto, že jsi se ve mně
zklamala!

Ale vidíš, že pořád píšu o sobě, i nyní, v minuty
strašného hoře myslím jen o sobě, ačkoli vím, že ty se
trápíš pro mne. Ach netrap se pro mne, milá moje! Víš-li, jak
jsem snížen nyní ve svých vlastních očích? Všechno vyšlo
na jevo, nastal poplach! Tebe za mne zavrhnou, tebe zahážou
opovržením, posměchem, protože já stojím tak nízko v jejich
očích! O jak jsem se provinil, že nejsem tebe hoden! Kdybych
měl aspoň vážnost, osobní uznání v jejich mínění, kdybych
vnukal více úcty v jich očích, snad by ti odpustili! Ale já
jsem nízký, jsem nicotný, jsem směšný, a níže směšného
nemůže býti nic. Víš, kdo křičí! A právě proto, že ti
začali křičet, klesl jsem na duchu; já býval vždycky sláb.

Víš, v jakém stavu se nyní nacházím? Sám se směju nad
sebou, a zdá se mi, že mluví pravdu, protože jsem i sobě
směšným a nenáviděným. Cítím to; nenávidím i tvář svou
i postavu svou, všechny zvyky, všechna neušlechtilá gesta svá;
nenáviděl jsem je vždycky! Ach odpusť mně mé hrubé
zoufalství. Sama jsi mne přiučila, abych ti pověděl všechno.
Zahubil jsem tě, poštval jsem na tebe zlobu a výsměch, protože
jsem nebyl tebe hoden.

Právě tato myšlénka mne mučí; ona mně bije bez ustání v
hlavě a týrá a drásá mé srdce. A pořád se mně zdá, že
jsi milovala ne toho člověka, jehož jsi mínila ve mně
nalézti, že jsi se ve mně zmýlila. To mne bolí, to mne nyní
trápí a utrápí mne do smrti, nebo pozbudu rozumu!

S Bohem tedy, s Bohem! Nyní, když se všechno odhalilo, když se
ozval jejich pokřik, jejich posudky (o já je slyšel!), když já
jsem se snížil a zmenšil ve svých vlastních očích, naplniv
se studem za sebe, ba i za tebe pro tvůj výběr, když jsem sám
sebe proklel, nyní musím prchnouti, musím zmizeti pro tvé
uspokojení. Vyžadují toho a ty mne nikdy, nikdy už
nespatříš! To je nutno, to nám bylo souzeno!

Bylo mně dáno příliš mnoho; osud se zmýlil; nyní napravuje
svou chybu a odbírá vše nazpět. Sešli jsme se, poznali jsme se
na vzájem a nyní se rozcházíme až do příštího shledání!
Kde to bude, kdy to bude? O pověz mne, má drahá, kde se sejdeme,
kde naleznu tebe, jak tě poznám, a poznáš-li ty mne pak? Má
duše je plna tebe. O, proč, proč nám to bylo souzeno? Proč se
musíme rozloučiti? Nauč mne — vždyť nevím a nikdy
nepochopím, jak roztrhnouti život ve dvě, jak vyrvati srdce z
těla a býti bez něho! O, když si vzpomenu, že tě nikdy
nespatřím, nikdy, nikdy!...

Bože, jaký poplach způsobili! Jak se nyní bojím o tebe!
Právě jsem potkal tvého muže: my oba jsme nehodni jeho, ačkoli
jsme se neprohřešili proti němu. Jest mu všechno známo; vidí
nás, porozuměl všemu a i dříve všechno mu bylo jasno jako
den. Hrdinsky se zastal tebe; on tě ochrání; on tě ubrání
proti oněm pokřikům a soudům; miluje a ctí tě bez míry; on
je tvůj zachránce, kdežto já prchám!...

Přikročil jsem k němu a chtěl jsem mu líbati ruku! On mně
řekl, abych jel bez prodlení. Rozhodnuto! Praví se, že se k
vůli tobě znesvářil s nimi se všemi; tam jsou všichni proti
tobě! Vytýkají mu, že ti nadržoval, že jest sláb. Můj
Bože! Co tam ještě mluví o tobě! Oni nevědí, oni nemohou,
nejsou s to, aby pochopili! Odpusť jim, moje ubohá, jako jim
odpouštím já; vždyť mně oni odňali více, než tobě!

Jsem bez sebe, nevím, co ti píšu. O čem jsem s tebou mluvil
včera při loučení? Všecko jsem zapomněl. Byl jsem bez sebe,
ty jsi plakala... Odpusť mně ty slzy! Jsem tak sláb, tak
malomyslný!

Ještě něco jsem ti chtěl říci... Ach, kdybych mohl jen jednou
ještě skropiti tvé ruce slzami, jako skrápím slzami toto
psaní! Ještě jednou býti u tvých nohou!

Kdyby oni jen věděli, jak šlechetný byl tvůj cit! Ale oni jsou
slepi, jich srdce jsou tvrdá a pyšná; oni nevidí a na věky
toho neuvidí. Nemají, čím by uviděli! Oni neuvěří, že jsi
nevinná, byť všechno, co jest na zemi, dosvědčilo jim to
přísahou před jejich soudem. Mohou-liž to pochopit! Zdvihnou
tedy kámen na tebe? Čí první ruka jej zdvihne? Ach, oni
nepřijdou do rozpaků, zdvihnou tisíc kamenů! Osmělí se je
zdvíhati, poněvadž vědí, jak to učinit. Zdvihnou je všichni
najednou a řeknou, že sami jsou bez hříchu a tvůj hřích
vezmou na sebe.

O kdyby věděli, co činí! Kdyby jen bylo možno všechno jim
povědít bez zatajení, aby viděli, slyšeli, pochopili a
uvěřili! Ale ne, nejsou tak zlí... Jsem nyní zoufalý a snad je
pomlouvám! Snad i tebe lekám svým vlastním strachem! Neboj se,
neboj se jich, má drahá! Tobě porozumějí; porozuměl tobě
aspoň jeden už; doufej — je to tvůj muž!

S Bohem, s Bohem! Neděkuju ti! S Bohem na vždy!

S. 0."

Zmatek můj byl tak veliký, že jsem dlouhou dobu nemohla
pochopit, co se děje se mnou. Byla jsem ohromena a polekána.
Skutečnost mne překvapila nepřipravenou uprostřed lehkého
života snů, v nichž jsem strávila už tři roky. Se strachem
jsem cítila, že v mých rukou spočívá velké tajemství a že
tajemství to už spoutalo celou bytost mou... Jakým způsobem? To
jsem sama ještě nevěděla. Cítila jsem, že teprv od tohoto
okamžiku počíná pro mne nová budoucnost. Nyní jsem se nevolky
stala příliš blízkou účastnicí v životě a v poměrech
těch lidí, kteří doposud tvořili celý svět mne
obkličující, a proto jsem se bála o sebe. V jaké způsobě
vstoupím do jejich života, já neprošená, jim cizí? Co jim
přinesu? Jak se otevrou pouta, která mne tak neočekávaně
přikovala k cizímu tajemství?

Kdož ví? Snad nová úloha má bude trapna i pro mne i pro ně.
Já pak nemohla mlčet, odmítnouti onu úlohu a bez vzpomínky
uzavříti ve svém srdci to, co jsem zvěděla. Ale jak a co bude
se mnou? Co učiním? A co vlastně jsem zvěděla? Tisíce
otázek, ještě zmatených a nejasných, vyvstávaly přede mnou,
a již nesnesitelně tísnily mé srdce. Byla jsem jako zmatená.

Potom, pamatuju se, přicházely jiné minuty s novými,
podivnými, mnou dosud nezakoušenými dojmy. Cítila jsem, jakoby
se bylo cosi rozhodlo v mých prsou, že dřívější sklíčenost
najednou rázem odpadla od srdce a cosi nového počalo je
naplňovat, cosi takového, o čemž jsem nevěděla, mám-li se
proto rmoutit nebo se radovat. Můj nynější stav podobal se k
tomu, když člověk na vždy opouští svůj dům, svůj dosud
klidný, tichý život, vydávaje se na dalekou, neznámou cestu a
naposled se rozhlíží vůkol sebe, v myšlénkách se loučí se
svou minulostí a při tom je hořko srdci od teskné předtuchy
neznámé budoucnosti, snad kruté, nepříznivé budoucnosti,
která ho čeká na nové dráze.

Konečně křečovité lkáni vydralo se z mých prsou a chorobným
záchvatem uvolnilo mému srdci. Cítila jsem potřebu viděti,
slyšeti někoho, obejmouti někoho co nejpevněji. Už jsem
nemohla, nechtěla zůstávati sama. Běžela jsem k Aleksandře
Michajlovně a strávila u ní celý večer. Byly jsme samy.
Prosila jsem ji, aby nehrála a odřekla jsem zpěv, ač mne
vybízela. Všechno se mně stalo náhle obtížným a na ničem
jsem se nemohla ustanovit. Plakaly jsme, tuším, spolu. Jen vím,
že jsem ji velice polekala. Domlouvala mně, abych se uspokojila,
abych se neděsila. Pozorovala mne se strachem, tvrdila, že jsem
churava, že se nešetřím. Konečně jsem od ní odešla celá
zmučená a utýraná. Byla jsem jako v horečném záchvatu a
ulehla jsem zimničně rozpálená.

Minulo několik dní, než jsem mohla přijíti k sobě a jasněji
si rozvážiti své postavení. V tu dobu žily jsme obě, já i
Aleksandra Michajlovna, v úplném osamění. Petr Aleksandrovič
nebyl v Petrohradě. Jel za úřadními záležitostmi do Moskvy a
strávil tam tři neděle. Přes toto nedlouhé rozloučení
Aleksandra Michajlovna hrozně si stýskala. Chvílemi stávala se
klidnější, ale uzavírala se sama ve svém kabinetě, tak že i
já jsem jí byla na obtíž. Mimo to já sama také jsem hledala
samotu. Hlava má pracovala s jakýmsi chorobným napjetím; byla
jsem jako v dýmu.

Časem přicházely na mne hodiny dlouhých, trapných,
neodstupných myšlének; snilo se mně tehda, jakoby se mně
někdo po tichu vysmíval, jakoby se bylo cosi do mne vtělilo a
rmoutilo a otravovalo každou mou myšlénku. Nemohla jsem se
zbaviti trapných obrazů, jež se mi zjevovaly každý okamžik a
nedávaly mně pokoje. Představovalo se mi dlouhé, neodvratné
utrpení, mučednictví, obět, která se přináší pokorně, bez
odmluvy ale marně. Zdálo se mně, že ten, komu byla přinesena
ona obět, opovrhuje jí a směje se nad ní. Zdálo se mně, že
jsem viděla zločince, jenž odpouští hříchy spravedlivému a
mé srdce se trhalo na kusy. Současně jsem si přála ze všech
sil zbaviti se svého podezření; proklínala jsem je,
nenáviděla jsem sama sebe za to, že všechna má přesvědčení
byla ne přesvědčení, nýbrž pouhé domněnky, za to, že jsem
nemohla ospravedlniti své dojmy sama před sebou.

Potom jsem rozbírala v duchu ony věty, ony poslední výkřiky
strašného loučení. Představovala jsem si onoho člověka
nerovného, snažila jsem se uhodnouti veškeren smysl slova
neroveň. Strašně mne mučilo to zoufalé loučení: jsem
směšný, já sám se stydím za tvůj výběr. Co to bylo? Jací
to jsou lidé? Nač si stýskají, co je trápí, co ztratili?

Vzchopivši se, přečetla jsem znova s největší pozorností
dopis, v němž bylo tolik zoufalství, rozrývajícího duši, ale
jehož smysl byl tak podivný, tak nepochopitelný pro mne. Avšak
list mně vypadl z rukou a vzpurný zmatek víc a více zachvacoval
mé srdce... Vždyť se to musilo konečně nějak rozhodnouti, ale
já jsem nenacházela východu, aneb jsem se ho bála.

Byla jsem skoro nemocna, když jednoho dne na našem dvoře
zarachotil povoz Petra Aleksandroviče, vracejícího se z Moskvy.
Aleksandra Michajlovna s radostným křikem vyběhla vstříc
muži, ale já jsem zůstala na místě, jako přikovaná. Vím,
že jsem byla sama zděšena svým náhlým vzrušením.
Nevydržela jsem a odběhla jsem do svého pokoje. Nechápala jsem,
čeho jsem se náhle zděsila, ale bála jsem se tohoto zděšení.

Za čtvrt hodiny mne zavolali a odevzdali mně list od knížete. V
saloně jsem se setkala s jakýmsi neznámým pánem, který
přijel s Petrem Aleksandrovičem z Moskvy, a dle jistých slov,
kterých jsem si povšimla, zvěděla jsem, že zůstane u nás na
delší dobu. Byl to plnomocník knížete, jenž přijel do
Petrohradu v jistých důležitých záležitostech knížecí
rodiny, které byly až dosud svěřeny Petru Aleksandroviči.

Tento pán mně odevzdal psaní od knížete a dodal, že kněžna
mně také chtěla napsati lístek, do posledního okamžiku
ubezpečovala, že lístek bude zcela jistě napsán, ale na konec
ho propustila s prázdnýma rukama a s prosbou, aby mně vyřídil,
že nemá rozhodně, co by mně psala, ve psaní že se nedá
vlastně nic napsati, že zkazila pět listů papíru a roztrhala
je na kousky a konečně že je třeba opět obnoviti
přátelství, má-li psáti jako přítelkyně přítelkyni. Pak
mi vzkázala, že se bezpochyby brzy shledáme.

Neznámý pán na mou nedočkavou otázku odpověděl, že zpráva
o brzkém shledání jest spolehlivá, poněvadž celá rodina se
připravuje na brzký příjezd do Petrohradu. Tato zpráva
naplnila mne velikou radostí; odešla jsem honem do svého pokoje,
zavřela jsem se a s očima plnýma slz rozevřela jsem psaní od
knížete.

Kníže mi sliboval brzké shledání s ním i s Kátí a srdečně
mi blahopřál k mým hudebním schopnostem; konečně mně žehnal
k mému budoucímu životu a sliboval, že se o mne postará.
Plakala jsem, čtouc toto psaní; ale k sladkým slzám mým pojil
se takový nesnesitelný zármutek, že jsem se lekala sama sebe.
Sama jsem nevěděla, co se děje se mnou.

Minulo několik dní. V pokoji, sousedním s mou světnicí, kde se
dříve nacházel sekretář Petra Aleksandroviče, pracoval nyní
každé dopoledne a často i večer až přes půlnoc nový host.
Často se v kabinetě zavírali s Petrem Aleksandrovičem a
pracovali společně.

Kdysi po obědě Aleksandra Michajlovna mne požádala, abych
došla do kabinetu a optala se jejího muže, bude-li s námi píti
čaj. V kabinetě nebyl nikdo, ale domnívala jsem se, že Petr
Aleksandrovič se brzy vrátí a proto jsem čekala. Na stěně
visela jeho podobizna. Pamatuju se, že jsem se náhle zachvěla,
když jsem spatřila tuto podobiznu, a s rozčilením, mně samé
nepochopitelným, počala jsem si ji pozorně prohlížeti. Visela
dosti vysoko, mimo to v pokoji bylo temno; abych lépe viděla,
přistavila jsem si židli a vstoupila jsem na ni. Chtělo se mi
cosi vypátrat, jakobych doufala, že se tu mohou rozřešiti mé
pochybnosti a tu se pamatuju, že mne především překvapily oči
podobizny. Napadlo mne, že jsem vlastně až dosud nikdy neviděla
očí tohoto člověka; schovával je vždycky pod brejlemi.

Už jako dítě jsem nemilovala jeho pohledu z jakési
nepochopitelné, podivné předpojatosti; nyní se mně zdálo, že
má předpojatost byla oprávněna. Představivost moje byla
naladěna. Zdálo se mně náhle, že oči podobizny se odvracejí
od mého pronikavého, zděšeného pohledu, že se snaží
vyhnouti se mu, že v očích těch je lež a klam. Zdálo se mi,
že jsem dobře uhodla a jakási tajná radost ozvala se ve mně
při této domněnce. Lehký výkřik vydral se z mých prsou. V
ten okamžik zaslechla jsem za sebou šramot. Ohlédla jsem se:
přede mnou stál Petr Aleksandrovič a pozorně na mne pohlížel.
Mně se zdálo, že se náhle začervenal. Zarděla jsem se a
seskočila jsem s židle.

„Co tu děláte?" optal se mne přísným hlasem. „Proč jste
sem přišla?"

Nevěděla jsem, co odvětit. Když jsem se trochu vzpamatovala,
vyřídila jsem pozvání Aleksandry Michajlovny. Nevím, co mně
odpověděl, nepamatuju se, jak jsem vyšla z kabinetu; ale když
jsem přišla k Aleksandře Michajlovně, úplně jsem zapomněla
odpověď, kterou očekávala, a marně jsem řekla, že přijde.

„Ale co je ti, Nétičko?" optala se mne Aleksandra Michajlovna;
„ty's celá červená; podívej se na sebe. Co je ti?"

„Já nevím; šla jsem velmi rychle..." odvětila jsem.

„A co ti vlastně řekl Petr Aleksandrovič?" naléhala na mne ve
svém překvapení.

Neodpovídala jsem. V tu chvíli ozvaly se kroky Petra
Aleksandroviče a já hned odešla z pokoje, čekala jsem dvě
hodiny v nevýslovném stesku. Konečně přišli pro mne, abych
šla k Aleksandře Michajlovně. Aleksandra Michajlovna mlčela a
bylo na ní znáti starostlivost. Když jsem vešla, bystře a
pátravě na mne pohlédla, hned však sklopila oči. Zdálo se mi,
že jakýsi zmatek vyjádřil se v jejím obličeji. Brzy jsem
spozorovala, že byla rozmrzelá, mluvila málo, na mne vůbec
nehleděla a na starostlivé otázky pana B. odpovídala, že ji
bolí hlava. Petr Aleksandrovič byl hovornější, než kdykoli
jindy, ale hovořil pouze s B.

Aleksandra Michajlovna roztržitě přistoupila ke klavíru.

„Zazpívejte nám něco," vybídl mne B.

„Ano, Anneto, zazpívej svou novou arii," souhlasila Aleksandra
Michajlovna, jakoby byla ráda zámince.

Vzhlédla jsem na ni; ona pohlížela na mne s nepokojnou
nedočkavostí.

Ale já se neuměla ovládat. Místo abych přistoupila k pianu a
zazpívala, ať už jakkoliv, spletla jsem se, upadla do rozpaků a
nevěděla jsem, jak se vymluvit. Konečně jsem se rozmrzela
úplně a odřekla jsem co nejrozhodněji.

„Proč nechceš zpívat?" ptala se Aleksandra Michajlovna,
významně pohlédla na mne a současně letmo i na muže.

Ty dva pohledy zbavily mne poslední trpělivosti. Vstala jsem od
stolu v nejvyšší rozpačitosti, které jsem už netajila, a
chvějíc se netrpělivostí a rozmrzelostí, opakovala jsem
přenáhleně, že nechci, nemohu, že jsem churava. Mluvíc ta
slova, hleděla jsem všem do očí, ale Buh ví, jak jsem si
přála, abych v tu chvíli byla ve svém pokojíku a nikdo mne
neviděl.

B. byl udiven, Aleksandra Michajlovna byla zřejmě sklíčena a
nemluvila ani slova. Ale Petr Aleksandrovič náhle vstal s židle
a pravil, že zapomněl na jakousi záležitost a jakoby rozmrzen,
že zameškal příhodnou chvíli, vyšel rychle z pokoje,
podotknuv, že snad sem později ještě zajde, ale pro všechen
případ stiskl panu B. ruku na rozloučenou.

„Co vám tedy vlastně je?" optal se mne B., „na pohled
skutečně se zdáte churavou."

„Ano, jsem churava, velice churava," odpověděla jsem
netrpělivě.

„Jsi skutečně bledá a prve jsi byla taková červená,"
prohodila Aleksandra Michajlovna, ale náhle umlkla.

„Odpusťte!" pravila jsem a přímo jsem přistoupila k
Aleksandře Michajlovně a pohlédla jí pozorně do očí. Ubohá
nesnesla mého pohledu, sklopila oči jako provinilá, a lehký
ruměnec pokryl její bledé tváře. Vzala jsem její ruku a
políbila ji. Aleksandra Michajlovna vzhlédla na mne s
nelíčenou, naivní radostí. „Odpusťte, že jsem byla dnes
takové špatné, ošklivé dítě," odprošovala jsem ji s citem.
„Ale opravdu nejsem zdráva. Nehněvejte se na mne a dovolte mně
odejít."

„Jsme všichni děti," pravila s ostýchavým úsměvem. „I já
jsem dítě, horší, mnohem horší, než ty," dodala mně do
ucha. „S Bohem, buď zdráva. — Jen, pro Boha, nehorši se na
mne."

„Zač?" optala jsem se jí. Mne překvapilo nad míru její
naivní přiznání.

„Zač?" opakovala po mně ve značných rozpacích, jakoby se
byla ulekla mé otázky; „zač? Nu, vidíš, jaká jsem,
Nétičko. Co jsem to mluvila! S Bohem! Ty's rozumnější než
já. A já jsem horší, než dítě."

„Nu, přestaňte," odpověděla jsem celá dojatá, nevědouc, co
jí říci. Pak jsem ji ještě jednou políbila a vyšla jsem z
pokoje.

Byla jsem hrozně rozmrzelá a mrzutá. Zlobila jsem se na sebe,
cítíc, že jsem neopatrná a neumím se náležitě chovat.
Styděla jsem se čehosi, až mně bylo do pláče, a usnula jsem
celá zarmoucená.

Když jsem se ráno probudila, první má myšlénka byla, že
celý včerejší večer byl pouhý přízrak, sen, že jsme se na
vzájem mistifikovali, ve spěchu jsme pouhou hloupost pokládali
za důležitou příhodu, že všechno vzniklo jen z nezkušenosti,
poněvadž jsme nebyli zvyklí přijímati vnější dojmy. Cítila
jsem, že vinou všeho jest ono psaní, jež mne příliš
znepokojuje, že má fantasie jest rozladěna, a rozhodla jsem, že
příště nebudu raději o ničem přemýšlet.

Když jsem takovým neobyčejně lehkým způsobem rozplašila
svůj stesk v plném přesvědčení, že právě tak lehko také
vykonám, na čem jsem se rozhodla, stala jsem se klidnější a
odešla jsem veselá do pěvecké školy. Ranní vzduch úplně
osvěžil mou hlavu. Líbily se mně tyto ranní procházky k
učiteli zpěvu. Bylo tak veselo procházeti městem, jež se k
deváté hodině už oživovalo a začínalo svůj každodenní
starostlivý život. Procházely jsme obyčejně po
nejživějších ulicích, vždycky plných shonu, a mně se velice
líbilo toto pozadí mých začátků uměleckého života, tento
rozdíl mezi každodenní všední, malichernou, ale živou
starostlivostí a uměním, které mne očekávalo ve vzdálenosti
dvou kroků od tohoto života, v druhém patře ohromného domu,
nabitého shora až dolů nájemníky, kteří, jak se mně zdálo,
ani za mák si nevšímali nijakého umění.

Já mezi těmi dělnými, zlostnými chodci se svazkem not pod
paždím; stařenka Natalja, která mne provázela a pokaždé mně
dávala řešit hádanku — ač sama o tom nevěděla — o čem
vlastně tou cestou přemýšlí; konečně můj učitel, polo
Vlach, polo Francouz, podivín, chvílemi skutečný enthusiast,
mnohem častěji pedant a nejčastěji lakomec: vše to mne bavilo
a nutilo mne buď do smíchu neb do uvažování.

Mimo to milovala jsem své umění, ostýchavě sice, ale s
vášnivou nadějí, stavěla jsem si zámky ve vzduchu,
vymýšlela jsem si nejrozkošnější budoucnost a nezřídka po
svém návratu byla jsem jako v žáru od své fantasie. Slovem v
ty hodiny jsem bývala skoro šťastna.

Právě v takové náladě byla jsem i tentokrát, když jsem se v
deset hodin vrátila z hodiny domů. Na všechno jsem zapomněla a
pamatuju se, jak radostně jsem začala o čemsi sníti. Ale
náhle, když jsem stoupala po schodech, trhla jsem sebou, jakoby
mne někdo spálil. Nade mnou ozval se hlas Petra Aleksandroviče,
jenž právě šel se schodů. Nepříjemný pocit, jenž se mne
zmocnil, byl tak silný, vzpomínka o včerejšku tak nepříznivě
mne zarazila, že jsem nikterak nemohla skrýti své tesklivosti.
Lehce jsem se mu poklonila, ale má tvář byla v ten okamžik
patrně tak výrazná, že se zastavil přede mnou celý
překvapený. Spozorovavši jeho pohyb, zarděla jsem se a rychle
jsem vyšla po schodech nahoru. On zabručel cosi za mnou a šel
dále svou cestou.

Hned bych se byla dala z rozmrzelosti do pláče a nemohla jsem
pochopit, co se to děje se mnou. Celé dopoledne jsem byla jako
vyměněná a nevěděla jsem, nač se rozhodnouti, abych se co
nejdříve všeho zbavila. Tisíckrát jsem si dávala slovo, že
budu moudřejší a tisíckrát mne zmáhal strach o sebe. Cítila
jsem, že nenávidím muže Aleksandry Michajlovny a přece jsem
zoufala sama za sebe.

Tentokrát ze stálého rozechvění jsem se opravdově rozstonala
a pozbyla jsem vlády nad sebou. Mrzela jsem se na všechny. Celé
dopoledne jsem proseděla ve svém pokoji a nešla jsem ani k
Aleksandře Michajlovně. Ona přišla sama. Jak pohlédla na mne,
div nevzkřikla. Byla jsem tak bledá, že když jsem nahlédla do
zrcadla, sama jsem se ulekla. Aleksandra Michajlovna proseděla se
mnou celou hodinu a ošetřovala mne jako dítě.

Mne však tolik rmoutila její pozornost, tak těžká byla mně
její láska, tak trapno bylo hleděti na ni, že jsem ji konečně
poprosila, aby mne nechala samotnu. Odešla plna starostí o mne.
Konečně se můj stesk rozřešil slzami a záchvatem. K večeru
se mně udělalo lehčeji...

Lehčeji proto, že jsem se odhodlala jíti k ní. Rozhodla jsem
se, že padnu před ní na kolena, vrátím jí psaní, které
ztratila, a přiznám se ke všemu: přiznám se k mukám, která
jsem vytrpěla, ke všem svým pochybnostem, obejmu ji s
nekonečnou láskou, jež ve mně plála k ní, k mé trpitelce,
řeknu jí, že jsem její dítě, její přítelkyně, že mé
srdce jest jí otevřeno, aby sama v ně nahlédla a uviděla,
kolik je tam žhoucí, nezvratné lásky k ní.

Můj Bože! Věděla jsem, cítila jsem, že já jsem poslední
bytost, před kterou ona mohla otevříti své srdce, ale tím
bezpečnější — zdálo se mi — byla záchrana, tím
mocnější bylo by mé slovo... Chápala jsem zármutek její sice
jen temně a nejasně, ale srdce mé překypovalo rozhořčením
při pomyšlení, že ona může se zardíti přede mou, před mým
soudem... Moje ubohá, ty že jsi hříšnice? Hle co jí řeknu,
až zapláču u jejích nohou. Cit spravedlnosti vzbouřil se ve
mně a já byla jako otupena. Nevím, co bych byla učinila; ale
vzpamatovala jsem se až později, když neočekávaná příhoda
zachránila mne i ji od záhuby, zastavivši mne skoro při prvním
kroku. Hrůza se mne zmocnila. Může-liž její utýrané srdce
oživnouti k nové naději? Byla bych ji usmrtila jedinou ranou!

Hle, co se přihodilo: Byla jsem už v předposledním pokoji od
jejího kabinetu, když z bokových dveří vyšel Petr
Aleksandrovič a nespozorovav mne, šel dále přede mnou. Šel
také k ní. Stanula jsem, jako omráčená; on byl poslední
člověk, s nímž jsem se nadála setkati v tu chvíli. Chtěla
jsem se vrátiti, ale zvědavost mne připoutala k místu.

Stanul na okamžik před zrcadlem, upravil si vlasy a k svému
velikému podivení jsem zaslechla, že si potichounku zpívá
jakousi písničku. V okamžiku oživla v mé paměti jistá
neurčitá, dávná vzpomínka z dob mého dětství.

Aby byl srozumitelný ten pocit, jenž mne zachvátil v ten
okamžik, sdělím onu vzpomínku.

Ještě za prvého roku mého pobytu v tomto domě překvapil mne
hluboce jistý případ, jenž se mi vysvětlil teprv nyní,
poněvadž se mně teprv nyní stal srozumitelným počátek mé
nevysvětlitelné antipatie k tomuto člověku! Už jsem se
zmínila, že již tehda mně bývalo nevolno v jeho přítomnosti.
Pravila jsem, že na mne působil teskný dojem jeho zachmuřený,
starostlivý pohled, jeho truchlivý a zničený výraz tváře;
pravila jsem, jak mně bývalo těžko po těch hodinách, které
jsme trávívali společně u čajového stolku Aleksandry
Michalovny, a konečně jaký zármutek rozrýval mé srdce, když
jsem byla náhodou dvakrát nebo třikrát svědkyní oněch
zasmušilých, temných výjevů, o nichž jsem se zmínila už na
počátku.

Přihodilo se tehda, že jsem se s ním setkala právě tak, jako
nyní, v témž pokoji a v tutéž hodinu, když se ubíral
podobně, jako já, k Aleksandře Michajlovně. Pociťovala jsem
čistě dětský strach, když jsem se s ním setkávala sama, a
proto jsem se schoulila v koutku, jakobych se byla něčím
prohřešila, a modlila jsem se, aby mne nespatřil. On právě
tak, jako nyní, stanul před zrcadlem a já se zachvěla od
jakéhosi neurčitého, ale nedětského pocitu. Zdálo se mně,
jakoby tam přejinačoval svou tvář. Viděla jsem aspoň zcela
jasně úsměv na jeho tváři, než přistoupil k zrcadlu;
spozorvala jsem smích, jehož jsem dříve nikdy na něm
nevídala, protože (a to mne — pamutuju se — nejvíc
překvapovalo) on se nikdy nesmál před Aleksandrou Michajlovnou.
Náhle, sotva že pohlédl do zrcadla, tvář jeho se úplně
změnila. Úsměv zmizel jako na povel a na jeho místě jakýsi
trpký pocit, jenž jakoby se nevolky, násilně vydíral ze srdce,
pocit, jejž žádná lidská sila při všem velkomyslném úsilí
nebyla s to zakrýti, zkřivil jeho rty, jakási křečovitá
bolest nahnala vrásky na jeho čelo a stiskla mu brvy. Pohled
zamračeně se uschoval pod brejle — slovem v okamžiku, jako na
povel, stal se jiným člověkem.

Pamatuju se, že já, dítě, zachvěla jsem se strachem, bojíc se
pochopiti, co jsem uviděla, a od té doby těžký nepříjemný
dojem zůstával na vždy v mém srdci. On pohlédl na okamžik do
zrcadla, schýlil hlavu, shrbil se, jak obyčejně předstupoval
před Aleksandru Michajlovnu a po špičkách kráčel ke kabinetu.
A právě tato vzpomínka mne nyní zarazila.

I tehda, jako nyní, se domníval, že je sám v pokoji, a zastavil
se před zrcadlem. Jako tehda, octla jsem se i nyní v jeho
společnosti s nepřátelským, odporným pocitem. Ale když jsem
zaslechla jeho zpěv, zpěv od člověka, od něhož nebylo možno
očekávati něčeho podobného, který mne překvapil svou
nenadálostí tak, že jsem stanula na místě jako přimražená,
když mně úplná shoda okolností uvedla na pamět podobný
moment z mého dětství, tu ani nemohu vysloviti, jak bolestný
cit mne bodl do srdce. Všechny mé nervy se zachvěly a v
odpověď na tu nešťastnou píseň vybuchla jsem do smíchu, tak
že ubohý pěvec vykřiknul, odskočil na dva kroky od zrcadla a
bledý jako smrt, jako člověk, hanebně chycený na místě
přečinu, hleděl na mne ztrnulý úžasem, údivem a vztekem.

Jeho pohled měl na mne chorobný účinek. Já mu odpovídala
nervosným, hysterickým smíchem přímo do očí, se smíchem
jsem prošla mimo něho a nepřestávajíc se smáti vešla jsem k
Aleksandře Michajlovně. Věděla jsem, že stojí za závěsou,
že snad je na rozpacích, má-li vejíti nebo ne, že vztek a
zbabělost ho připoutaly k místu, a s jakousi podrážděnou,
vyzývavou netrpělivostí jsem očekávala, na co se rozhodne.
Byla jsem hotova sázeti se, že nepřijde a vyhrála jsem.

Přišel teprv za půl hodiny. Aleksandra Michajlovna dlouho na mne
pohlížela s krajním podivením. Ale marně se mne vyptávala, co
se stalo. Nemohla jsem odpovědít; dechu se mi nedostávalo.
Konečně se domyslila, že na mne přišel nervový záchvat a
starostlivě mne pozorovala. Když jsem si odpočinula, chopila
jsem ji za ruce a počala jsem je líbati. Teprv nyní jsem se
vzpamatovala a teprv nyní mně přišlo na mysl, že bych ji byla
zabila, kdybych se nebyla setkala s jejím mužem. Hleděla jsem na
ni jako na nově vzkříšenou.

Přišel Petr Aleksandrovič.

Vzhlédla jsem na něho mrknutím oka; tvářil se tak, jakoby se
mezi námi nebylo pranic přihodilo, totiž byl přísný a
zasmušilý, jak obyčejně. Ale podle jeho bledého obličeje a
lehounce sebou škubajících koutku rtů jsem se domyslila, že
jedva skrývá své rozčilení. Aleksandru Michajlovnu pozdravil
chladně a mlčky sedl na židli. Ruka se mu chvěla, když
přijímal číšku s čajem. Očekávala jsem výbuch a na mne
padl jakýsi nevyzpytatelný strach. Už jsem chtěla odejíti, ale
neodhodlala jsem se opustiti Aleksandru Michajlovnu, která se
měnila v obličeji, pohlížejíc na muže. Také tušila cosi
nedobrého. Konečně nastalo, co jsem očekávala s takovým
strachem.

Uprostřed hlubokého mlčení zdvihla jsem oči a setkala se s
brejlemi Petra Aleksandroviče, obrácenými přímo na mne. Bylo
to pro mne tak neočekávané, že jsem sebou trhla, div jsem
nevykřikla, a sklopila oči. Aleksandra Michajlovna spozorovala
mé hnutí.

„Co je vám? Proč jste se začervenala?" ozval se ostrý a
hrubý hlas Petra Aleksandroviče.

Já mlčela. Srdce mne tlouklo tak silně, že jsem nemohla
promluviti slova.

„Proč se začervenala? Proč se neustále červená?" ptal se
znova, obrátiv se k Aleksandře Michajlovně, drze ukazuje na mne.

Rozhorlení zchvátilo mne dech, Vrhla jsem prosebný pohled na
Aleksandru Michajlovnu. Ona mně porozuměla. Její bledé tváře
vzplanuly.

„Anneto," řekla mně pevným hlasem, jakého jsem se v ní
nenadála; „jdi do svého pokoje, za minutu k tobě přijdu; my
strávíme tento večer spolu..."

„Já se vás ptal; slyšela jste mne nebo ne?" vpadl jí do
řeči Petr Aleksandrovič, ještě více povýšiv svůj hlas,
jakoby neslyšel, co řekla žena. — „Proč se červenáte,
když se setkáte se mnou? Odpovězte!"

„Proto, že ji nutíte, aby se červenala, a mne také,"
odpověděla Aleksandra Michajlovna hlasem, přerývaným od
rozčilení.

Pohlédla jsem překvapena na Aleksandru Michajlovnu. Náhlost
její námitky byla mně na první pohled nesrozumitelna.

„Již že vás nutím, abyste se červenala, já?" odpověděl
jí Petr Aleksandrovič, s důrazem pronášeje slovo ,já', při
čemž, jak se zdálo, také byl ohromen překvapením. „Za mne
jste se červenala vy? Což je možno, abych já byl příčinou,
že vy se červenáte? Vy jste povinna se červenat, ale ne já,
jak myslíte?"

Tato slova byla pro mne tak srozumitelna, byla vyslovena tak
tvrdě, s takým jedovatým posměchem, že jsem vykřikla úžasem
a vrhla se k Aleksandře Michajlovně. Údiv, bolest, pokoření a
úžas zračily se na smrtelně bledém jejím obličeji. Pohlédla
jsem na Petra Aleksandroviče a sepjala jsem prosebně ruce. Zdálo
se, že se i sám vzpamatoval; ale zběsilost, která z něho
vynutila ona slova, ještě neminula. Nicméně, spozorovav němou
prosbu mou, zarazil se. Mé hnutí mluvilo jasně, že vím mnoho z
toho, co až doposud bylo mezi nimi tajemstvím a že jsem
správně porozuměla jeho slovům.

„Anneto, odejděte do svého pokoje," žádala znova Aleksandra
Michajlovna slabým, ale rozhodným hlasem, vstávajíc se židle.
„Je mně třeba promluviti si s Petrem Aleksandrovičem."

Byla na pohled klidna; ale tohoto jejího klidu bála jsem se víc
než jakéhokoli rozčilení. Jakobych neslyšela jejích slov,
zůstávala jsem na místě jako přikovaná. Všechny své síly
jsem napjala, abych vyčetla z její tváře, co se v ten okamžik
dálo v její duši. Zdálo se mně, že neporozuměla ani mé
prosbě, ani mému výkřiku.

„Vizte, co jste způsobila!" zvolal Petr Aleksandrovič, vzav mne
za ruku a ukazuje na ženu.

Můj Bože! Nikdy jsem neviděla takového zoufalství, jaké jsem
nyní vyčetla z té zničené, zmrtvělé tváře. On mne vzal za
ruku a vyvedl mne z pokoje. Pohlédla jsem na ně naposled.
Aleksandra Michajlovna stála, opřena o krb a pevně tiskla hlavu
oběma rukama. Celá postava jejího těla zobrazovala
nesnesitelnou muku. Chopila jsem se ruky Petra Aleksandroviče a
vroucně jsem ji stiskla.

„Pro Boha, pro Boha!" prosila jsem trhaným hlasem, „mějte
smilování!"

„Nebojte se, nebojte se!" odpověděl, hledě na mne jaksi
podivně. „Není to nic, je to jen záchvat. Jděte jen, jděte."

Přišla jsem do svého pokojíku, padla jsem na divan a zastřela
si obličej rukama. Celé tři hodiny strávila jsem v takém
položení a za tu dobu vytrpěla jsem celé peklo. Konečně jsem
se nemohla už zdržet a poslala jsem se zeptat, mohu-li přijíti
k Aleksandře Michajlovně. S odpovědí přišla madame
Leotharová; Petr Aleksandrovič mně vzkazoval, že záchvat
minul, nebezpečí nijakého není, avšak Aleksandře Michajlovně
že je třeba klidu. Nešla jsem spat do tří hodin do rána a
stále jsem přemýšlela, přecházejíc sem tam po pokoji. Stav
můj byl záhadnější než kdykoli jindy, ale cítila jsem se
jaksi klidnější — snad proto, že jsem cítila na sobě
největší vinu. Pak jsem šla spat s netrpělivostí
očekávajíc zejtřejší ráno.

Ale druhého dne k svému trpkému překvapení jsem spozorovala v
Aleksandře Michajlovně jakousi nápadnou chladnost. Z počátku
se mne zdálo, že tomuto čistému, šlechetnému srdci je za
těžko zůstávati se mnou po včerejším výjevu s mužem,
jehož jsem byla bezděčnou svědkyní. Věděla jsem, že toto
dítě je schopno červenati se přede mnou a prositi mne za
odpuštění za to, že snad včerejší nešťastný výjev urazil
mé srdce.

V brzku však jsem v ní spozorovala jakousi jinou starost a
rozmrzelost, jež se projevovala neobyčejně neobratně; tu mně
odvětí suše a chladně, tu vyznívá z jejích slov jakýsi
zvláštní smysl; tu opět se stane ke mně neobyčejně něžnou,
jako by se kála ze své přísnosti, zhola cizí jejímu srdci, a
laskavá, tichá slova její vyznívají jakousi výtkou.

Konečně jsem se jí optala přímo, co jí schází, a nemá-li
mně co říci? Na mou nenadálou otázku trochu se zarazila, ale
hned zase zdvihla na mne své veliké, tiché oči a pohlížejíc
na mne s něžným úsměvem, pravila:

„Nic, Nétičko; jen, když jsi se mne tak nenadále optala,
trochu jsem se zarazila. Ale to jen proto, že jsi se optala tak
nenadále... ubezpečuju tě. Poslouchej však a odpověz mně
pravdu, dítě mé: máš ty na srdci něco takového, proč bys se
i ty zarazila podobně, jako já, kdyby se tebe otázali taktéž
náhle a neočekávaně?"

„Nemám," odvětila jsem, hledíc na ni jasnýma očima.

„Nu, to je dobře! Kdybys věděla, má drahá, jak jsem ti
vděčna za tuto krásnou odpověď. Ne, že bych tě mohla
podezřívati v něčem špatném — nikdy! Neodpustila bych si
ani pomyšlení na něco takového! Ale poslyš: vzala jsem tě k
sobě, byla jsi dítě, a nyní jest ti sedmnáct let. Sama jsi
viděla: jsem churava, jsem sama jako dítě, jest třeba, aby mne
opatrovali. Nemohla jsem ti úplně nahraditi vlastní matku přes
to, že lásky k tomu potřebné úplně by dostačilo v mém
srdci. Jestliže mne nyní trápí starosti, rozumí se, nejsi ty
tím vinna, nýbrž já. Odpusť mně tedy mou otázku i to, že
jsem snad proti vůli své nesplnila všech slibů, které jsem
dala tobě i tatínkovi, když jsem tě přijala z jeho domu. Mne
to velice znepokojuje, a často znepokojovalo, má drahá."

Já ji objala a zaplakala jsem.

„O děkuju, děkuju vám za všechno!" zvolala jsem, kropíc
její ruce slzami. „Nemluvte tak se mnou, netrhejte mně srdce.
Vy jste mně byla více než matkou. Bůh vám požehnej za to, co
jste učinili oba, vy i kníže, pro mne ubohou, opuštěnou!
Ubohá, drahá moje!"

„Neplač, Nétičko, neplač. Raději mne obejmi. Tak, pevněji,
pevněji! Víš co? Bůh ví, proč se mně zdá, že mne
objímáš naposled."

„Ne, ne," zvolala jsem, a rozplakala jsem se, jako dítě. „Ne,
to není možná! Vy budete štastna!... Ještě nás očekává
dlouhá budoucnost. Věřte, my budeme šťastny."

„Děkuju ti, děkuju, že mne máš tak ráda. Mám nyní kolem
sebe málo lidí; všichni mne opustili!"

„Kdo že vás opustil, kdo?"

„Byli dříve i jiní; ty však nevíš, Nétičko. Ti mne
všichni opustili, všichni zmizeli, jako pžízraky. A já na ně
tak čekala, celý svůj život čekala. Bůh s nimi! Hled,
Nétičko: vidíš, jaká je pozdní jeseň; brzy přijde sníh. S
prvním sněhem i já umru — ano. Ale netoužím na to. S Bohem!"

Její obličej byl bledý a hubený. Na každém líci planula
zlověstná, krvavá skvrna; rty se jí chvěly a vyprahly
vnitřním žárem.

Přisedla k pianu a vzala několik akkordů; v týž okamžik
praskla struna a zaúpěla dlouhým, třaslavým zvukem.

„Slyšíš, Nétičko, slyšíš?" zvolala náhle jakýmsi
nadšeným hlasem, ukazujíc na klavír... „Tu strunu přes
příliš napjali; nesnesla toho a zemřela. Slyšíš, jak
žalostně umírá její zvuk?"

Mluvila s těží. Němý, duševní bol zračil se v jejím
obličeji a oči se jí naplnily slzami.

„Nu, nechme toho, Nétičko, má drahá; už dost. Přiveď sem
děti."

Já je přivedla. Ona jakoby si odpočívala, hledíc na ně a za
hodinu je propustila.

„Až umru, neopustíš jich, Anneto? Neopustíš?" optala se mne
šeptem, jakoby se bála, aby nás někdo neslyšel.

„Ale co to mluvíte? Vy mne usmrtíte!" mohla jsem jí pouze
dáti za odpověď.

„Vždyť jsem jen žertovala," pravila, trochu se zamlčevši a
usmála se. „A ty jsi mně věřila? Vždyť mluvívám někdy,
Bůh ví, co. Jsem nyní jako dítě; mně se musí všechno
odpustit."

Tu pohlédla na mne nesměle, jakoby se bála cosi říci. Já
čekala.

„Hleď, nelekej ho," promluvila opět se sklopenýma očima a s
ruměncem na lících tak tiše, že jsem jí jedva rozuměla.

„Koho?" ptala jsem se překvapena.

„Muže. Ty mu třeba po taji všechno povíš."

„Ale proč, proč?" ptala jsem se víc a více překvapena.

„Nu, snad i nepovíš, kdož ví!" odpověděla, snažíc se co
možná chytřeji na mne vzhlédnouti, ačkoliv týž prostomyslný
úsměv se chvěl na jejích rtech a ruměnec stále silněji
vystupoval na jejích tvářích. „No, dosti o tom. Vždyť já
stále jen žertuju."

Srdce se mi svíralo bolestněji a bolestněji,

„Ale poslechni: budeš je milovat, až umru, ano?" dodala
vážně a opět jakýmsi tajemným způsobem; „milovati tak,
jako své vlastní děti, ano? Vzpomeň si: já jsem tebe vždycky
pokládala za svou vlastní a od svých jsem tě nelišila."

„Ano, ano," odpověděla jsem, nevědouc, co mluvím a
pozbývajíc dechu od slz a rozechvění.

Ohnivý polibek opálil mně ruku dříve, než jsem ji mohla
utrhnouti. Údiv spoutal můj jazyk.

„Co se to s ní děje? Co si myslí? Co se přihodilo včera
večer mezi nimi?" Takové otázky mihly se mně hlavou.

Za minutu počala si stýskati na únavu.

„Jsem už dávno nemocna; ale nechtěla jsem lekati vás oba,"
pravila. „Vždyť vy mne oba máte rádi — ano? Na shledanou,
Nétičko; nech mne nyní samotnou, ale večer přijdi ke mně
zcela jistě. Přijdeš?"

Dala jsem slovo, ale byla jsem ráda, že mohu odejít. Nemohla
jsem toho déle snésti.

„Ubohá, ubohá! Jaké podezření provází tě v mohylu!"
pomyslila jsem si, vzlykajíc. „Jaké nové hoře bodá a hryže
tvé srdce, a ty jedva se osměluješ pronésti o něm slovo. Bože
můj! Takové dlouhé trápení, které jsem nyní poznala už do
podrobná, takový život bez jasných okamžiků, taková láska
ostýchavá, ničeho nežádající, a ještě nyní, nyní, skoro
na smrtelném loži, když se jí srdce bolem rozrývá na části,
bojí se jako provinilá sebe menšího stesku, repotu. Sotva že
počala podezírati, sotva si smyslila nové hoře, už se
pokořila, už se s ním smířila!..."

Večer za soumraku za nepřítomnosti Ovrova (tak zvali
moskevského hosta) vešla jsem do knihovny, otevřela skříň a
počala přebírati knihy, hledajíc nějakou, kterou bych mohla
předčítati Aleksandře Michajlovně. Chtěla jsem ji zbaviti
černých myšlének a najíti něco veselého, lehkého.

Vybírala jsem dlouho a roztržitě. Soumrak houstnul a spolu s
ním rostla i má tesklivost. V mých rukou ocitla se opětně ona
kniha, rozevřená na téže stránce, na níž jsem i nyní
poznala stopu dopisu, jenž od té doby byl uschován na mých
ňadrech — onoho tajemství, jež znamenalo náhlý obrat a
počátek nové periody mého života, z něhož zaválo na mne tak
mnoho chladného, neznámého, tajemného, nepřívětivého a už
nyní z daleka tak přísně mně hrozícího.

„Co se s námi stane?" myslila jsem si. „Koutek, ve kterém
mně bylo tak teplo a útulno, pustne, čistý, jasný duch, jenž
ochraňoval mé mládí, mne opouští. Co mne čeká v
budoucnosti?"

Stála jsem jako bez myšlének nad svou minulostí, tak milou
nyní mému srdci, jakobych se snažila, prohlédnouti v neznámou,
hrozící mně budoucnost. Vzpomínám si na ten okamžik, a jakoby
nyní bylo, vidím jej živě před sebou. Tak silně vštípil se
v mou paměť.

Držela jsem v rukou dopis i rozevřenou knihu; mé tváře byly
zroseny slzami. Náhle jsem sebou trhla leknutím: nade mnou se
ozval známý mně hlas. V týž okamžik jsem pocítila, že mně
kdosi vytrhl psaní z ruky. Vykřikla jsem a ohlédla se: přede
mnou stál Petr Aleksandrovič. Chopil mne za ruku a zdržoval mne
mocí na místě. Pravou rukou zdvihl psaní ku světlu a snažil
se přečísti prvé řádky... Dala jsem se do křiku. Byla jsem
hotova raději zemřít, než bych zanechala psaní v jeho rukou.
Dle vítězného úsměvu jsem poznala, že se mu podařilo
přečísti prvé řádky. Ztrácela jsem hlavu...

Okamžik na to vrhla jsem se k němu téměř jako bez sebe a
vytrhla jsem psaní z jeho ruky. Vše to sběhlo se tak rychle, že
jsem sama ještě nechápala, jakým způsobem se psaní ocitlo
opět u mne. Ale pozorujíc, že mně je chce znova vytrhnouti, ve
spěchu jsem je uschovala za ňadra a odstoupila na tři kroky od
něho.

Asi půl minuty jsme hleděli na sebe mlčky. Já jsem se ještě
zachvívala leknutím; on — bledý s třesoucími se a od hněvu
zbledlými rty první přerušil mlčení.

„Dosti!" pravil sesláblým od rozčilení hlasem; „zajisté si
nepřejete, abych užil násilí; vydejte mně psaní dobrovolně."

Tu jsem se teprve vzpamatovala a urážka, stud, rozhorlení proti
hrubému násilí schvátilo mně dech. Žhavé slzy počaly téci
po mých rozpálených tvářích. Celá jsem se třásla
rozčilením a po nějakou dobu nebyla jsem s to promluviti slova.

„Slyšela jste?" zvolal, přistoupiv ke mně na dva kroky.

„Nechte mne, nechte mne!" vzkřikla jsem, odstupujíc od něho.
„Vaše jednání jest nízké, nešlechetné. Vy se
zapomínáte!... Pusťte mne!..."

„Jak? Co to znamená? Vy smíte ještě mluviti takovým tonem...
vy, která jste... Dejte sem, pravím vám!"

On ještě blíže přikročil ke mně, ale pohlédnuv mně do
očí, shledal v nich tolik rozhodnosti, že se zarazil a stanul v
pochybnostech.

„Dobře!" zvolal konečně suše, jakoby se byl na čemsi
rozhodl, ale při tom jen násilím sebe zdržoval. „K tomu
ještě přijdeme; ale především..."

Tu se rozhlédl po pokoji.

„Vy... kdo vás pustil do knihovny? Proč je tato skříň
otevřena? Kde jste vzala klíč?"

„Já vám nebudu odpovídat," namítla jsem. „Nemohu s vámi
mluvit. Pusťte mne, pusťte."

Šla jsem ke dveřím.

„Dovolte," zvolal, zadržev mne za ruku; „tak mně neujdete."

Mlčky jsem mu vytrhla ruku a znova jsem vykročila ke dveřím.

„Dobře tedy. Ale opravdu nemohu vám dovolit, abyste v mém
domě přijímala dopisy od svých milovníků..."

Vykřikla jsem úžasem a pohlédla na něho jako zmatená.

„A proto..."

„Zadržte!" vzkřikla jsem. „Jak můžete... Jak jste mně to
mohl říci? Můj Bože, můj Bože!"

„Co, co? Vy mně ještě hrozíte?"

Ale já hleděla na něho bledá, zničená zoufalstvím. Výjev
mezi námi dostoupil nejvyššího stupně krutosti, jíž jsem
nemohla pochopiti. Prosila jsem ho pohledem, aby dále
nepokračoval. Byla jsem hotova odpustiti mu urážku, jen aby
přestal. On hleděl přímo na mne a patrně váhal.

„Nežeňte mne do krajnosti!" zašeptala jsem s hrůzou.

„Ne, to se musí ukončit!" pravil konečně, jakoby se byl na
čemsi rozhodl. „Přiznávám se, váhal jsem následkem vašeho
pohledu," dodal s podivným úsměvem. „Ale na neštěstí věc
sama za sebe mluví. Já jsem přečetl počátek psaní. Je to
milostný list Nevymluvíte mně to. Na to ani nepomýšlejte! A
jestliže jsem sám pochyboval na minutku, dokazuje to, že ke
všem vašim rozkošným vlastnostem musím připojiti ještě
umění, výtečně lháti, a proto opakuju..."

Ponenáhlu, jak mluvil, tvář jeho víc a víc se měnila vztekem.
Blednul, rty se mu křivily a třásly, tak že konečně s těží
pronesl poslední slova. Tmělo se. Stála jsem bez ochrany sama
před člověkem, jenž byl s to uraziti ženštinu. Při tom
všechno svědčilo proti mně; mne mučil stud, byla jsem na
rozpacích a nemohla jsem pochopiti vzteku tohoto člověka. Bez
odpovědi, hrůzou celá bez sebe vyběhla jsem z pokoje a
vzpamatovala jsem se teprve, když jsem stanula na prahu kabinetu
Aleksandry Michajlovny. V ten okamžik ozvaly se i jeho kroky. Už
jsem chtěla, vejíti do pokoje, ale náhle jsem se zarazila jako
omráčená.

„Co se stane s ní?" mihlo se mi hlavou. „Toto psaní... Ne,
raději všechno na světě, než tuto poslední ránu v její
srdce." Odskočila jsem nazpět. Ale už bylo pozdě. On stál
vedle mne.

„Kam chcete, pojďme—jenom ne zde, ne zde!" zašeptala jsem
uchopivši ho za ruku. „Mějte s ní smilování! Přijdu opět
do knihovny anebo, kam vám libo! Vy ji usmrtíte!"

„To vy ji usmrtíte!" odpověděl odstrkuje mne.

Všechny mé naděje zmizely. Cítila jsem, že si přeje
přenésti celý ten výjev k Aleksandře Michajlovně.

„Pro Boha!" zvolala jsem, zdržujíc ho vší mocí. Ale v ten
okamžik se rozhrnula závěsa a Aleksandra Michajlovna se ocitla,
před námi. Pohlížela na nás celá překvapená. Obličej její
byl bledší než obyčejně; jen s těží držela se na nohou.
Bylo patrno, že ji stálo mnoho namahání, aby došla až k nám,
když zaslechla naše hlasy.

„Kdo je tu? O čem jste mluvili?" tázala se, hledíc na nás s
krajním překvapením.

Několik okamžiků trvalo mlčení; ona zbledla jako plátno.
Přiskočila jsem k ní, pevně ji objala a odvedla ji nazpět do
kabinetu. Petr Aleksandrovič vešel hned za mnou. Skryla jsem
obličej na jejích prsou a stále pevněji a pevněji jsem ji
objímala, zmírajíc očekáváním.

„Co je ti? Co se přihodilo?" optala se po druhé Aleksandra
Michajlovna.

„Jí se optejte. Vy jste ji ještě včera tolik hájila,"
prohodil Petr Aleksandrovič, těžce usedaje do křesla.

Já ji tiskla pořád pevněji a pevněji ve svém objetí.

„Ale, Bože můj, co je to přec?" zvolala Aleksandra Michajlovna
strašně polekána. „Vy jste tak rozčilen, ona je zděšena,
uplakaná. Anneto, pověz mně všechno, co se přihodilo mezi
vámi."

„Ne, dovolte nejprve mně," ozval se Petr Aleksandrovič,
přistoupiv k nám, a vzav mne za ruku, odtrhl mne od Aleksandry
Michajlovny. „Stůjte zde," zvolal, ukazuje mně na prostřed
pokoje. „Chci vás souditi před tou, která vám nahradila
matku. A vy se uspokojte, sedněte,"! dodal, usazuje Aleksandru
Michajlovnu do křesla. „Jest mi trpko, že jsem vás nemohl
ušetřiti tohoto nepříjemného odhalení; ale jest to nezbytno."

„Bože můj, co to bude!" mluvila Aleksandra Michajlovna,
pohlížejíc tesklivě tu na muže, tu na mne. Já lomila rukama,
tušíc, že se blíží osudný okamžik. Od něho jsem už
nečekala smilování.

„Slovem," pokračoval Petr Aleksandrovič, „chtěl jsem, abyste
rozsoudila spolu se mnou. Vy jste vždycky — nevím vskutku
proč, jest to jedna z vašich fantasií — vy jste vždycky, na
příklad ještě včera se domýšlela, mluvila... ani nevím, jak
to vysloviti; sám se červenám pro vaše důmněnky... Zkrátka:
vy jste jí hájila, na mne jste napadala a usvědčovala jste mne
v nemístné přísnosti; narážela jste ještě na jakýsi jiný
cit, jakoby tento jiný cit mne sváděl k oné nemístné
přísnosti; vy... Ale nechápu, proč nemohu potlačiti svého
rozhorlení, té červeni na tvářích při pomyšlení o vašich
důmněnkách; proč se nemohu o nich vysloviti hlasitě,
otevřeně, před ní... Slovem, vy..."

„O, toho neučiníte; ne, to nevyslovíte," zvolala Aleksandra
Michajlovna, celá rozechvěná a zardělá studem. „Šetřte
jí; vždyť to jsem vymyslila já sama! Nyní nemám nijakého
podezření. Odpusťte mně to, odpusťte. Jsem nemocna, jste
povinen mně odpustit; jen před ní nemluvte... Anneto!" pravila,
přistupujíc ke mně, „odejdi odsud, rychle, On žertoval; já
sama jsem vším vinna; byl to nemístný žert..."

„Zkrátka: vy jste na ni žárlila," pokračoval Petr
Aleksandrovič, vrhnuv nemilosrdně tato slova za odpověď jejímu
tesklivému očekávání. Aleksandra Michajlovna vykřikla,
zbledla a opřela se o křeslo, jedva se držíc na nohou.

„Bůh vám to odpusť!" pravila konečně slabým hlasem.
„Odpusť mně za něho, Nétičko; já byla vším vinna. Byla
jsem nemocna, já..."

„Ale to je tyranství, nestoudnost, nízkost!" zvolala jsem v
jakémsi omráčení, pochopivši na konec vše, pochopivši, proč
se mu chtělo odsouditi mne v očích své ženy. „To je hodno
opovržení; vy..."

„Anneto!" zvolala Aleksandra Michajlovna a v úžase mne chopila
za ruku.

„Komedie! Pouhá komedie!" prohodil Petr Aleksandrovič,
přistupuje k nám s neobyčejným vzrušením. „Komedie, pravím
vám," pokračoval pohlížeje přímo a se zlověstným úsměvem
své ženě do očí, „a v celé té komedii byla jste podvedena
pouze vy. Věřte, že my," mluvil dále, jedva dechu popodaje a
ukazuje na mne, „že my se nebojíme takových odhalení;
věřte, že nejsme už tak cudni, abychom se cítili uraženými,
abychom se rděli a uši si ucpávali, když se před námi
promluví o takových věcech. Odpusťte, že se vyjadřuju
prostě, přímo, snad i hrubě, ale je toho třeba. Jste,
paničko, přesvědčena o řádném chování této... slečny?"

„Bože, co se s vámi děje? Vy se zapomínáte!" zvolala
Aleksandra Michajlovna, omráčená, zmrtvělá úžasem.

„Prosím, neračte užívati ostrých slov!" vpadl jí
opovržlivě do řeči Petr Aleksandrovič. „Nemám toho rád.
Zde běží o věc prostou, přímou, všední až do poslední
všednosti. Ptám se vás o jejím chování; víte-li pak, že..."

Já mu však nedala domluvit. Chopila jsem ho za ruku a mocí jsem
ho odtáhla na stranu. Ještě okamžik, a vše mohlo býti
ztraceno.

„Nezmiňujte se o psaní!" prosila jsem ho ve spěchu šeptem
„Zabijete ji na místě. Výtka, učiněná mně bude zároveň
výtkou pro ni. Ona mne nemůže soudit, protože vím všechno...
pamatujte si, já vím všechno!"

On pohlédl na mne pozorně, s divnou zvědavostí a zarazil se.
Krev mu vstoupila do obličeje.

„Já vím všechno, všechno!" opakovala jsem mu.

Byl ještě na vahách. Na rtech se mu zachvěla otázka. Já ho
předešla.

„Slyšte, co se stalo," pravila jsem nahlas a ve spěchu,
obrativši se k Aleksandře Michajlovně, jež na nás pohlížela
s bojácným, tesklivým podivením. „Jsem opravdu vinna. Už
čtyři léta jsem vás klamala. Vzala jsem klíč od knihovny a
už čtyři léta čtu tajně knihy. Petr Aleksandrovič zastal mne
u takové knihy, která... nemohla, neměla býti v mých rukou.
Polekav se o mne, zvětšil nebezpečí ve vašich očích!... Já
se však neomlouvám," — dodala jsem honem, pozorujíc
posměšný úsměv na jeho rtech — „jsem opravdu vinna.
Svůdnost byla mocnější a jakmile jsem jednou zhřešila,
styděla jsem se přiznati se k své vině... To je vše, skoro
vše, co se sběhlo mezi námi."

„Oho, jak smělá!" zašeptal Petr Aleksandrovič vedle mne.

Aleksandra Michajlovna vyslechla mne s hlubokou pozorností; ale v
jejím obličeji zřejmě se zrcadlila nedůvěřivost. Pohlédla
na mne a pak na muže. Nastala pomlčka. Já jedva dýchala. Ona
spustila hlavu na prsa a zastřela si rukou oči, přemítajíc
cosi a patrně uvažujíc každé slovo, které jsem pronesla.
Konečně zdvihla hlavu a pozorně na mne pohlédla.

„Nétičko, dítě mé, já vím, že neumíš lhát," promluvila
ke mně. „Je to všechno, co se přihodilo, rozhodně všechno?"

„Všechno," odpověděla jsem.

„Všechno?" ptala se znova, obracejíc se k mužovi.

„Ano, všechno," odpověděl s přemaháním; „všechno!"

Já jsem si oddechla.

„Dáváš mně na to slovo, Nétičko?"

„Ano," odvětila jsem bez zajiknutí.

Ale nezdržela jsem se a vzhlédla jsem na Petra Aleksandroviče.
On se zasmál, zaslechnuv, jak jsem dala slovo.

Já se zapálila a mé rozpaky neušly ubohé Aleksandře
Michajlovně. Zdrcující, strašný zármutek vyjádřil se na
jejím obličeji.

„Dost." pravila truchlivě. „Já vám věřím. Nemohu vám
nevěřit."

„Mám za to, že takové přiznání postačí," promluvil Petr
Aleksandrovič. „Slyšela jste? Co si mám nyní myslit?"

Aleksandra Michajlovna neodpověděla. Výjev stával se čím
dále tím trapnějším a tísnivějším.

„Hned zejtra prohlédnu všechny knihy," pokračoval Petr
Aleksandrovič. „Nevím, co tam ještě bylo, ale..."

„A kterou knihu četla?" optala se Aleksandra Michajlovna.

„Kterou knihu? Odpovězte vy," prohodil, obrátiv se ke mně.
„Umíte vyložiti věc lépe, než já," dodal se zatajeným
úsměchem.

Upadla jsem do rozpaků a nemohla jsem vypraviti ze sebe slova.
Aleksandra Michajlovna se zarděla a sklopila oči. Nastala dlouhá
pauza. Petr Aleksandrovič chodil rozmrzele sem tam po pokoji.

„Nevím, co se mezi vámi přihodilo," začala konečně zase
Aleksandra Michajlovna, ostýchavě pronášejíc každé slovo;
„ale bylo-li pouze to," pokračovala, snažíc se dodati
zvláštního smyslu svým slovům, a už zaražena upjatým na ni
pohledem mužovým, ačkoli se snažila na něho nehleděti,
„jestliže bylo pouze to, pak nevím, proč se všichni tak
rmoutíte a tolik si zoufáte. Nejvíce viny mám já sama, a to
mne velice trápí. Zanedbávala jsem její vychování a proto
musím já odpovídati za všechno. Ona mně musí odpustiti, já
ji souditi nemohu a nesmím. Ale opakuju, proč si proto zoufati?
Nebezpečí už minulo. Pohleďte na ni," pravila přicházejíc
víc a více v nadšení a vrhajíc zkoumavý pohled na svého
muže; „pohleďte na ni: zůstavil její neprozřetelný krok
jaké následky na ní? Což jí neznám, svého dítěte milého,
své dcery drahé? Což nevím, že její srdce jest čisté a
šlechetné, že v této hezounké hlavičce," pokračovala
láskajíc a vinouc mne k sobě, „sídlí jasný a světlý rozum
a svědomí se leká klamu... Přestaňte, moji drazí! Nechme
toho! Patrně cosi jiného se zatajilo v našem stesku; snad jen
mimochodem padl na nás nepříznivý stín. Ale my jej rozeženeme
láskou, dobrým souhlasem a rozprášíme své pochybnosti. Snad
zůstalo mnoho nedomluveného mezi námi; já sama první se k tomu
přiznávám. Já první jsem se tajila před vámi, ve mně se
zrodilo Bůh ví jaké podezření, čímž je vinna má chorobná
hlava. Avšak... avšak, jestliže jsme se už částečně
domluvili, jste povinni oba mně odpustiti, protože... protože
to, co jsem podezírala, nebyl by konečně ani veliký hřích..."

Když domluvila, vzhlédla ostýchavě a s uzarděním na muže a s
bázní očekávala jeho slov. Znenáhla, co ji poslouchal,
posměšný úsměv ukazoval se na jeho rtech. Přestal se
procházeti a stanul přímo před ní, založiv ruce za záda.
Zdálo se, že se dívá na její rozpažitost, že si ji
prohlíží a baví se jí. Aleksandra Michajlovna, cítíc nad
sebou jeho upjatý pohled, upadla do rozpaků. On posečkal
okamžik, jakoby čekal, nepřijde-li ještě něco. Rozpaky její
se zdvojnásobily. Konečně přerušil trapné mlčení tichým,
dlouhým, jedovatým smíchem.

„Je mně vás líto, ubohá ženo!" promluvil konečně trpce a
vážně, nechav smíchu. „Vzala jste na sebe úlohu, se kterou
nejste. Čeho se vám zachtělo? Chtěla jste učiniti mne
odpovědným, podnítiti mne novým podezřením, či správněji
řečeno, starým podezřením, jež jste špatně ukryla ve svých
slovech. Smysl vašich slov je ten, že by bylo zbytečno se na ni
hněvati, že zůstala hodnou i po čtení nemravných knih,
jejichž morálka — to je mé mínění — přinesla, zdá se,
už jisté plody; konečně že vy za ni odpovídáte sama. Dobře
jsem vám rozuměl? Nu dobře; když jste vysvětlila to,
narážíte na cosi jiného. Vám se zdá, že má nedůvěra a mé
pachtění má příčinu v jakémsi jiném citu. Zmínila jste se
mi dokonce včera — prosím, nezdržujte mne, mluvím rád
přímo — zmínila jste se mi včera, že u některých lidí,
(pamatuju se, že dle vaší poznámky oni lidé z větší části
bývají vážní, přísní, přímí, rozumní, silní a Bůh ví
jakých vlastností jste jim ještě nepřidělila v záchvatu
velkomyslnosti!), že u některých lidí, pravím, láska, (Bůh
ví, jak jste na to připadla!), nemůže se projevovati jinak,
než přísně, ohnivě, krutě, velmi často skrze podezírání a
pronásledování. Dobře si už nepamatuju, řekla-li jste to
všechno včera právě tak... Prosím, nevyrušujte mne; znám
dobře vaši chovanku; ta může slyšeti všechno, všechno —
opakuju po sté, všechno. Byla jste oklamána. Jen nevím, proč
se vám zráčilo státi tak pevně na tom, že právě já jsem
také takový člověk! Bůh ví, proč se vám chce obléknouti
mne v tento šaškovský kaftan. Láska k této slečně není
podle mých let; a konečně, věřte mně, paní, že znám své
povinnosti, a jak byste mne koli velkomyslně omlouvala, budu
stále opakovati, že přestupek vždycky zůstane přestupkem, že
hřích vždycky bude hříchem, hanebným, hnusným,
nešlechetným hříchem, ať si povznesete hříšný cit na
jakýkoli stupeň vznešenosti! Ale dost! A ani slova více o
těchto neřestech."

Aleksandra Michajlovna plakala.

„Nu dobře, ať já to odnesu, ať mně to patří!" promluvila
konečně vzlykajíc a objímajíc mne; „ať bylo zahanbující
mé podezření, ať se mně smějete takým bezohledným
způsobem! Ale ty, má ubohá, proč ty jsi odsouzena poslouchati
takové urážky? A já tě nemohu bránit! Nemám slova! Bože
můj! Ne, já nemohu mlčet, pane! Toho nesnesu... Vaše jednání
je nesmyslné!"

„Přestaňte, přestaňte," šeptala jsem, snažíc se
uchlácholiti její rozčilení, bojíc se, aby její kruté
výčitky nezbavily i jeho trpělivosti. Celá jsem se chvěla
strachem o ni.

„Ale zaslepená osobo!" zvolal Petr Aleksandrovič; „vždyť
nevíte, vždyť nevidíte..."

Tu se na okamžik zarazil.

„Pryč od ní!" vzkřikl náhle, obrániv se ke mně a trhaje mou
ruku z rukou Aleksandry Michajlovny. „Nedovolím vám dotýkati
se mé ženy; vy ji špiníte; vy ji urážíte svou
přítomností! Ale... nu, co mne nutí mlčet, když je nutno,
když je nezbytno mluvit?" zvolal, dupnuv nohou. „Já řeknu,
všechno řeknu. Nevím sice, co vy víte, ctěná slečno, a čím
jste mně chtěla pohrozit, a vůbec nechci o tom vědít.
Poslyšte!" pokračoval, obrátiv se k Aleksandře Michajlovně,
„poslyšte tedy."

„Mlčte!" vzkřikla jsem a přiskočila jsem k němu; „mlčte,
ani slova!"

„Poslyšte..."

„Mlčte ve jméno..."

„Ve jméno čeho, slečno?" vpadl mně do řeči, bystře a
pronikavě mně pohlédnuv do očí. „Ve jméno čeho? Vězte
tedy; já jsem vytrhl z jejích rukou psaní od milovníka! Hle, co
se děje v našem domě! Vidíte, co se děje za vašimi zády! To
jste neviděla, to jste nespozorovala!"

Já jsem se jedva udržela na nohou. Aleksandra Michajlovna zbledla
jako smrt.

„To nemůže být," zašeptala jedva slyšným hlasem.

„Já to psaní viděl, milostivá paní; bylo v mých rukou;
přečetl jsem první řádky a nemýlím se: psaní bylo od
milovníka. Ona mně je vytrhla z rukou a má je i nyní u sebe. Je
to jasné, tak jasné, že nemůže býti pochybnosti. A jestliže
dosud pochybujete, pohlédněte na ni a pokuste se potom míti
naději aspoň na nějaký stín pochybností."

„Nétičko!" zvolala Aleksandra Michajlovna, běžíc ke mně;
„ale ne, nemluv, nemluv! Nevím, co to bylo, jak to bylo... Ale
Bože můj, Bože můj..."

Tu zavzlykala a zastřela si obličej rukama.

„Ne, to nemůže být!" zvolala opět. „Vy jste se zmýlil. To
je... já vím, co to znamená!" mluvila dále, upřeně
pohlížejíc na muže: „vy... já... ale není možná, ty mne
neoklameš, ty mne nemůžeš klamati! Pověz mně všechno,
všechno bez zatajení: zmýlil se? Není-liž pravda, on se
zmýlil? Viděl něco jiného, je zaslepen? Není-liž pravda? Je
to tak? Poslyš, proč bys mné nepověděla všechno, Anneto,
dítě mé, drahé dítě mé!"

„Odpovězte, odpovězte rychle!" ozval se nade mnou hlas Petra
Aleksandroviče. „Odpovězte: viděl jsem nebo jsem neviděl
dopis ve vašich rukou?"

„Ano," odpověděla jsem udýchaná rozčilením.

„Dopis od vašeho milence?"

„Ano," odpověděla jsem.

„S nímž jste i nyní ve styku?"

„Ano, ano, ano!" mluvila jsem už bez paměti, potvrzujíc
všechny dotazy, jen aby byl dříve konec trápení.

„Slyšela jste všechno. Co řeknete nyní? Věřte, mé dobré,
příliš důvěřivé srdce!" dodal, vzav ženu za ruku.
„Věřte mně a přestaňte věřiti tomu, co se zrodilo ve
vaší chorobné fantasii. Vidíte nyní, kdo je tato... slečna.
Chtěl jsem představiti holou nemožnost naproti vašemu
podezření. Dávno jsem to spozorval a jsem rád, že jsem ji
konečně usvědčil před vámi. Bylo mně bolestno viděti ji
vedle vás, ve vašem objetí, za jedním stolem spolu s vámi,
viděti ji ve svém domě. Mne pobuřovala vaše zaslepenost.
Proto, jen proto jsem jí věnoval svou pozornost, pátral jsem po
ní; tato má pozornost padla vám do očí, vy jste si vytvořila
Bůh ví jaké podezření, a vycházejíc z něho, nakreslila jste
si Bůh ví jaký obraz. Ale situace jest nyní rozhodnuta,
ukončeny všeliké pochybnosti, a zejtra, slečno, už zejtra
nebudete v mém domě!" zakončil, obrátiv se ke mně.

„Sečkejte," ozvala se Aleksandra Michajlovna, vstávajíc z
křesla. „Nevěřím celému tomuto výjevu. Nehleďte na mne tak
hrozně, nesmějte se mi. Vás samého vyzývám, abyste posoudil
mé mínění. Anneto, dítě, pojď ke mně, podej mně ruku —
tak. Jsme všichni hříšni!" pokračovala hlasem, třesoucím se
od slz a pokorně vzhlédla na muže. „Kdo z nás smí
odmítnouti číkoliv ruku? Podej mně svou ruko, Anneto, milé
dítě mé; nejsem hodnější, nejsem lepší než ty; mne ty
nemůžeš urážeti svou přítomností, protože já jsem
také... také hříšnice."

„Paní!" vzkřikl Petr Aleksandrovič v údivu. „Paní, udržte
se, nezapomínejte se!"

„Pranic se nezapomínám. Nevyrušujte mne a dejte mi domluvit.
Viděl jste v jejích rukou psaní; pravíte — a ona se přiznala
— že je to psaní od toho, koho ona miluje. Ale dokazuje to, že
se dopustila přestupku? Dovoluje vám to, abyste s ní jednal tak
krutě, tak ji urážel před očima vaší ženy? Ano, pane, před
očima vaší ženy! Což jste už uvážil celou tu záležitost,
což víte, jak a co bylo?"

„Tedy mám odejít, mám ji prosit za odpuštění? To si
přejete?" zvolal Petr Aleksandrovič. „Pozbyl jsem trpělivosti,
poslouchat vás! Jen považte, o čem mluvíte! Víte-liž, o čem
mluvíte? Víte-liž, co a koho hájíte? Vždyť já vidím
všechno skrz na skrz..."

„A nejprvnější věci nevidíte, protože hněv a hrdost vám
nedávají prohlédnout. Nevidíte, čeho já hájím a o čem chci
mluvit. Nehájím poklesku. Zdaliž pak jste uvážil — a vy se
přesvědčíte, až uvážíte — zdaliž pak jste uvážil, že
ona je snad nevinna, jako dítě! Ano, nehájím poklesku. A
připustím, je-li vám to příjemno: kdyby byla ženou, matkou a
zapomněla se nad svými povinnostmi, o pak bych s vámi
souhlasila... Vidíte, že mluvím s podmínkou. Mějte to tedy na
mysli a nečiňte mně výtek! Ale což když obdržela ona psaní
a sama se ničeho zlého nedopustila? Jestliže se dala unésti z
nezkušenosti citem, a nebylo nikoho, kdo by ji zdržel? Jestliže
já sama jsem nejvíce vinna, protože jsem nedovedla bdíti nad
jejím srdcem? Jestliže ono psaní je první? Jestliže vy jste
svým hrubým podezřením urazil její panenský, cudný cit?
Jestliže jste pošpinil její fantasii svými cynickými výklady
o onom psaní? Jestliže jste neviděl toho cudného, panenského
studu, který svítí na jejím obličeji, čistý jako nevinnost,
jejž vidím nyní, a jejž jsem viděla, když ona zmatená,
utýraná, nevědouc, co mluví a zmírajíc steskem,
přisvědčovala na všechny vaše nelidské otázky ,ano, ano'? To
je nelidské, to je kruté! Nepoznávám vás; toho vám
neodpustím nikdy, nikdy!"

„Ach ušetřte, ušetřte mne!" zvolala jsem, tisknouc ji ve
svém náručí. „Ušetřte mne, věřte mi, neodstrkujte mne..."

Padla jsem před ní na kolena.

„A což kdyby konečně," pokračovala udýchaným hlasem,
„kdyby konečně nebylo zde mne, kdybyste ji poděsil svými
slovy a ona ubohá sama by uvěřila, že se provinila, kdybyste
tím zatemnil její svědomí, její duši a rozbil klid jejího
srdce... Můj Bože! Vy jste ji chtěl vyhnati z domu! Víte-liž
pak, s kým se tak nakládá? Víte-liž, že vyženete-li ji,
vyženete nás obě — i mne s ní? Slyšel jste mne, pane?"

Její oči zářily; prsa se dmuly; chorobné napjetí její
dostoupilo nejvyššího stupně.

„Nu, už jsem se dosti naposlouchal, milostivá paní!" zvolal
konečně Petr Aleksandrovič; „dost toho! Vím, že jsou
vášně platonické; na své neštěstí to vím, milostivá
paní, slyšíte? Na své neštěstí! Avšak nikdy se nesrovnám,
milostivá paní, s pozlacenou neřestí. Tomu nerozumím. Pryč s
pozlátkem! Jestliže vy se cítíte vinnou, jste-li si vědoma
něčeho (netřeba, abych já vám o tom připomínal, milostivá
paní), jestliže se vám konečně líbí myšlénka, opustiti
můj dům... zbývá mně toliko říci, připomenouti vám, že
jste měla provésti tento svůj záměr, když byla na to vhodná
chvíle, pravý čas — je tomu několik let... Pakli jste
zapomněla, mohu vám připomenouti..."

Vzhlédla jsem na Aleksandru Michajlovnu. Křečovitě se opírala
o mne, sklíčena duševním bolem, s očima polo zavřenýma od
nesmírných muk. Ještě okamžik a byla by sklesla.

„Ach pro Boha, aspoň pro tentokrát mějte smilování!
Nevyslovte posledního slova," vzkřikla jsem, padajíc na kolena
před Petrem Aleksandrovičem; v ten okamžik jsem zapomněla, že
zrazuju sama sebe. Ale bylo pozdě. Slabý výkřik ozval se v
odpověď na mou prosbu, a ubohá padla beze smyslů na podlahu.

„Dokonáno! Vy jste ji usmrtil!" zvolala jsem. „Volejte lidi,
zachraňte ji! Budu vás čekat ve vašem kabinetě. Musím s vámi
mluvit; vysvětlím vám všechno..."

„Ale co? Ale co?"

„Potom!"

Mdloby a záchvaty Aleksandry Michajlovny trvaly dvě hodiny. Celý
dům byl vyděšen. Lékař povážlivě vrtěl hlavou. Za dvě
hodiny jsem vešla do kabinetu Petra Aleksandroviče. Právě se
vrátil od ženy, a přecházel po pokoji bledý, vzrušený,
okusuje si nehty až do krve. Nikdy jsem ho neviděla v takové
podobě.

„Co je vám libo mně říci?" ozval se přísným, hrubým
hlasem. „Vy jste se mnou chtěla něco sdělit?"

„Zde je psaní, které jste mně vytrhl z ruky. Poznáváte je?"

„Ano."

„Vezměte si je."

Vzal psaní a zdvihl je ke světlu. Bedlivě jsem ho pozorovala. Za
několik okamžiků náhle obrátil na čtvrtou stránku a
přečetl podpis. Viděla jsem, jak mu krev vrazila do hlavy.

„Co je to?" optal se mne, ztrnuv údivem.

„Jsou tomu tři léta, co jsem našla toto psaní v jedné knize.
Domyslila jsem se, že tam bylo zapomenuto, přečetla jsem a —
zvěděla jsem všechno. Od té doby psaní zůstávalo u mne,
poněvadž jsem nevěděla, komu je odevzdat. Jí jsem je dáti
nemohla. Vám? Vždyť vy jste musil znáti obsah tohoto listu a v
něm je celý ten truchlivý příběh... Nač byly vaše
přetvářky, nevím. To je mně prozatím záhadou. Nemohu dosud
jasně vniknouti ve vaši temnou duši. Chtěl jste udržeti nad
ní prvenství a udržel jste. Ale za jakým účelem? Proto,
abyste ukázal své vítězství nad přízrakem, nad rozrušenou
fantasií nemocné osoby, proto, abyste jí dokázal, že ona
pobloudila a vy jste nezhřešil tolik, jako ona. I dostihl jste
cíle, neboť ono její podezření, ona utkvělá idea
zhasínajícího rozumu byla snad poslední žaloba rozbitého
srdce na nespravedlivost lidského rozsudku, s nímž vy jste byl
za jedno. „Co za neštěstí, jestliže jste si mne zamiloval?"
To bylo, co chtěla říci, co vám chtěla dokázati. Vaše
marnivost, váš řevnivý egoismus byly však nelítostný. S
Bohem! Vysvětlování není třeba! Ale hleďte: znám vás
celého, vidím vás skrz na skrz; nezapomínejte na to!"

Odešla jsem do svého pokoje, sotva chápajíc, co se dělo se
mnou. U dveří mne zastavil Ovrov, pomocník Petra Aleksandroviče.

„Rád bych s vámi promluvil," pravil mně s uctivou poklonou.

Pohlédla jsem na něho, jedva tušíc, co mně pravil.

„Později, odpusťte, jsem churava," odpověděla jsem konečně,
odcházejíc od něho.

„Tedy zejtra," pravil, pokloniv se s jakýmsi dvojsmyslným
úsměvem.

A možná že se mně to jen zdálo. To všechno jakoby se bylo jen
mihnulo před mýma očima.

Psáno r. 1849.



MALINKÝ HRDINA,

Z NEZNÁMÝCH MEMOIRŮ.

Tehda bylo mně skoro jedenáct let. V červenci odjel jsem na
návštěvu k svému strýci T—vu do jedné z vesnic, ležících
kolem Moskvy, ku kterémuž se právě v téže době sjelo asi
padesát lidí, samých jeho hostí... ale nepamatuju se již ani
— snad jich bylo ještě více.

Bylo tam hlučno, veselo.

Vypadalo to jako nějaký svátek, který započal, aby nikdy
neskončil.

Zdálo se, že si náš hostitel dal slovo, že prohejří co
možná nejdříve celé své ohromné jmění, a skutečně, není
tomu dlouho, podařilo se mu to úplně, to jest: prohejřil a
utratil všecko do poslední nitky, do posledního groše.

Hosté se stále měnili; Moskva nebyla daleko, byla stále při
ruce, tak že odjíždějící podávali si dvéře s příchozími
novými, a svátek trval dále.

Šlo to stále z jedné zábavy do druhé, tak že nebylo všem
těm radovánkám a všemu tomu hejření ani konce.

Hned se vyskytla vyjíždka na koních do okolí v celých
tlupách, hned zase vycházky do lesa anebo po řece: picknicky,
výlety s celou kuchyní do polí, večeře na velké terase,
obklopené třemi řadami drahocenných květin, které rozlévaly
svoji vůni do svěžího, večerního vzduchu, při zářících
světlech, v nichž dámy naše, beztoho již dosti hezoučké,
zdály se ještě líbeznějšími a krásnějšími; na jejich
tvářích bylo viděti ještě všecky dojmy, které jim den
přinesl, s těmi blesky v očích, a s dovádivou řečí, ktera
se končí obyčejně v jasném, jak zvonek smíchu. Co den tance,
hudba, zpěv; byla-li obloha zachmuřena, tu se pořádaly doma
živé obrazy, šarady, nebo přísloví se hádala; ano i divadlo
bylo hned pohotově.

Hned byli při ruce krasořečníci, vypravěči a vtipkáři.
Několik osob vynikalo zvláště z celé této massy hostí.A jak
to již u nás bývá, pomluvy a klepy měly dobré časy, nebo bez
nich by snad ani svět světem nebyl, a milliony lidí by pomřely
dlouhou chvílí jako mouchy.

Ale protože mně bylo tehda teprve jedenáct let, nepozoroval jsem
všecko to, co jíní — ano ani těch několik zvláště
zajímavých osob jsem nepostřehl svým dětským zrakem, a
pozoroval-li jsem přec aspoň něco, tedy to nebylo všecko, ale
pouze to, co již hodně bilo do očí. Později jsem si teprve na
ledacos vzpomněl.

Pouze zářící strana tohoto obrázku se vnořila do mých zraků
dětských — a ten blesk a všecken ten šum, to celé okolí —
všecko to, do dnešního dne nevídané a neslýchané, tak mne
okouzlilo a překvapilo, že jsem v prvních dnech svého pobytu u
strýce byl jako u vidění, že mně až má malá hlava šla
kolem od všech těch nových dojmů a obrazů.

Arciť, myslím stále na svých jedenáct let, byl jsem dosud
dítě, nic více než pouhé dítě. Mnohá z těch překrásných
dám mne hladila a se mnou se mazlila a nemyslila docela na má
léta. Ale — podivná věc! již tehda se ve mně cosi ozývalo
— co mne dosti často znepokojovalo; něco se mi vloudilo do
mého mladého srdce, do dneška mu ještě neznámého a
nepovědomého; a toto něco bylo příčinou, že to srdce
chvilkami prudce bilo, že plálo, jakoby se před něčím
strachovalo a lekalo, a že na tvářích mých každé chvilky
vzkvétal neočekávaný ruměnec.

Chvilkami jsem se styděl za ty všecky dětské privilegie, které
mně můj věk přinášel.

Někdy zase ovládalo mne cosi jako obdiv, a já rychle vklouzl
někam do koutka, aby mne nikdo neviděl, snad proto, abych nabral
trochu dechu a abych si na něco vzpomněl, na něco, co jsem si
vlastně velmi dobře pamatoval, ale pro tuto chvilku zapomenul,
bez čeho jsem se však nemohl nikde objeviti, bez čeho nemohl
nikde obstáti.

Tu pojednou mne napadlo to, co jsem před druhými tak skrýval, a
co bych nikdy nikomu nebyl řekl, protože jsem se za to tak
styděl, já — tak malý člověk ještě — že mně bylo až
do pláče.

Brzo v tom celém ruchu, který mne obklopoval, cítil jsem
nesmírnou prázdnotu a samotu.

Byly zde též jiné děti, ale všecky byly bud mnohem mladší
mne, anebo zase starší; ale o ty jsem se velmi málo staral.

Nebylo by se mi bylo nic takového přihodilo, kdybych nebyl býval
v tom zcela podivném postavení.

V očích všech těch překrásných dám byl jsem arciť jenom
malinkou nepatrnou osůbkou, s kterou si chvilkami hrály, s kterou
se též chvilkami mazlily a bavily, kterou však brzo odhazovaly
jako nějakou loutku.

Zvláště jedna z nich, z těch čarovných dám, okouzlující
blondinka, s pyšnými, hustými vlasy, jakých jsem později již
nikde neviděl a jistě už nikde neuvidím, ta jakoby si byla dala
s někým slovo, že mne bude kde jen možno trápiti, — že mně
nedá pokoje. Ten smích, který všude vyluzovala svým
čtveráckým škádlením a svými nápady, ten obveseloval i ji
— ale mne jen stále rmoutil — ač jí přinášel veliké
potěšení.

Kdyby byla bývala v ústave takou, jakou byla zde, jistě by jí
její spolužačky říkaly — uličnice.

Byla opravdovou, čarovnou kráskou, a v její kráse bylo cosi, co
hned každému bilo v oči, že jí nikdo již nezapomněl.

A ovšem v ničem se nepodobala k těm malinkým stydlivým
blondinkám, které jsou bílé jak padlý sníh, a které jsou tak
něžňounké, jako morčátka, nebo jako dcerky pastorů.

Nebyla vysokého vzrůstu, byla přitloustlá, za to však její
obličej byl jakoby vykouzlen s tak krásnými, něžnými
liniemi...

V té tváři zračilo se něco, co se podobalo bleskům, a ona
celičká byla živá, bystrá, a lehká jako oheň. Z jejích
velikých, rozevřených očí sršely jiskry; třpytily se jako
brillianty — a co by se mne týkalo, já bych opravdu nikdy
neproměnil ty krásné modré oči za nejčernější, ať by byly
třeba černější než oči andaluské, ano — moje blondinka
stála výše oné známé brunetky, kterou opěval jistý
znamenitý, výtečný poeta, zapřisáhající se ve svých
verších celou Kastilií, že by hotov byl dáti si přelámati
všecky kosti v těle za to, kdyby se směl pouze koncem prstu
dotknouti mantilly své krásky.

A k tomu si ještě přimyslete, že má krasotinka byla
nejveselejší kráskou celého světa, největším a
nejčtveračivějším smíškem, čiperná a rozpustilá při tom
jako malé dítě, vzdor tomu, že již plných pět let byla
provdána.

Smích nemizel nikdy s jejích korálových rtíků, svěžích
stále jako svěžest ranní růže, která právě s prvním
paprskem slunce rozvila své zardělé vonící poupě, na kterém
ještě ani neuschly chladné, veliké kapky ranní rosy.

Pamatuju se, že právě v týž den, ve který jsem přijel, mělo
býti večer představení divadelní, uspořádané samými hostmi.

Sál byl večer téhož dne naplněn tak, že by jistě ani
špendlík nepropadl; ani jedinké místečko nezůstalo prázdno;
a poněvadž jsem přišel, nevím již ani proč, pozdě, musil
jsem se spokojiti s místem k stání.

Ale veselá hra tak mne okouzlovala a tak se mi líbila, že mne to
stále a stále táhlo ku předu, až jsem se pojednou octnul u
první řady, kde jsem konečně zůstal státi, opíraje se o
lenoch jednoho z křesel, ve kterém seděla dáma.

Dáma tato byla moje blondina; neznali jsme se však doposud.

Tu pojednou, aniž jsem toho pozoroval, zadíval jsem se na její
krásná, oblá ramena, tak svůdně a krásně zaokrouhlená a tak
bělostná, jako mléčná pěna, ačkoli mně bylo úplně
lhostejno, dívám-li se na okouzlující ženské rámě anebo na
čepec s ohnivými stužkami, který zakrýval šediny jedné
ctihodné, staré dámy, sedící též v první řadě.

Vedle blondinky seděla nějaká přezralá panna, jedna z těch,
které se, jak jsem se později přesvědčil, vždycky rády
táhnou tam, kde jsou mladé a hezké ženštiny; zejmena takové,
které se rády baví s mladými lidmi. Ale do toho mi ničeho
není; jedná se mi o následující: tato panna spozorovala, kam
hledím, nahnula se k své sousedce a smějíc se pošeptala jí
něco do ucha.

Sousedka její se rychle obrátila a do dneška se ještě
pamatuju, že její ohnivé oči blýsknuly na mne v polosvětle
tak, že jsem, zcela nepřipravený na tento pohled, sebou trhnul,
jakobych se byl spálil.

Kráska se tomu usmála.

„Líbí se vám ten kus, který hrají?" otázala se mne
šibalsky, čtverácky se mi při tom dívajíc do očí.

„Ano" — odpověděl jsem jí — dívaje se při tom stále na
ni v jakémsi udivení, kteréž se jí dle všeho musilo velmi
líbiti.

„A proč si nesednete? Budete unaven; což nemáte již
žádného místa?"

„Ne, všecka místa jsou obsazena," odpověděl jsem rychle a
více žalostivě, tak že jsem ani jejích očí nepozoroval; měl
jsem radost z toho, že jsem našel srdce, kterému si mohu aspoň
postěžovati. — „Hledal jsem již v celém sále, ale všecky
židle jsou již obsazeny," dokládám ještě jednou, jakobych jí
žaloval, že již pro mne není ani místečka k dostání.

„Pojď ke mně," zvolala kráska rychle a živě, vždycky
hotová s rozhodnutím, ať již to bylo to či ono — nějaká
hodně nesmyslná myšlénka třeba, která ji právě napadla:
„Pojď sem ke mně a sedni si mi na klín."

„Na klín?" opakoval jsem po ní jaksi tázavě. Již jsem se o
tom zmínil, jak mne ty mé dětské privileje začaly zlobiti a
soužiti. Tato však byla již nade všecky. Já byl již beztoho
od jakživa plachý a bázlivý — nyní jsem se však začal
ještě více báti a to obzvláště ženštin, a proto jsem byl
zrovna celý pomatený.

„Nu ano, na klín! Proč pak si mi nechceš sednout! na klín?"
ptala se mne, smějíc se stále víc a více, až se konečně
dala do hlasitého smíchu, a to Bůh ví čemu! Snad tomu svému
výmyslu — anebo se snad těšila z toho, že mne její
úslužnost tak pomátla? Anebo to již tak u ní musilo býti —
že se stále něčemu smála. Začervenal jsem se v celém tom
zmatku, a ohlížel se rychle kolem, hledaje místečka, kam bych
mohl uklouznouti; ona mne však předešla, uchopivši mne rychle
za ruku, snad zrovna proto, abych jí nemohl utéci, a přitáhla
mne k sobě; tu z ničeho nic začala mně zcela neočekávaně a k
mému největšímu udivení tisknouti ruce ve svých
čtveráckých, teplých prstíkách, začala mně vytahovati
prsty, ale tak divoce, až mne to tak zabolelo, že jsem musil
napnouti všecky síly, abych nevykřikl bolestí, při čemž jsem
dělal arciť hrozné grimassy. Mimo to byl jsem celý udivený nad
tím, že mladé a zlé dámy mohou povídati takové hlouposti
hochům, a při tom ještě pro nic za nic tak štípou a tisknou,
Bůh ví proč, a ještě k tomu, když je tolik lidí přítomno.

Jistě že má nešťastná tvář vyzrazovala všecky ty úzkosti,
protože dovádivá čtveračka se smála víc a více, stále mne
štípajíc a stále ještě mi vytahujíc prsty z kloubů.

Byla celá radostí bez sebe, že mohla tak pohněvati a pomásti
ubohého hošíka a tak ho šlapati v prach.

Postavení mé bylo zoufalé.

Předně — hořel jsem studem, protože se všickni nyní k nám
obraceli, jedni v rozpacích, jedni zase se smíchem; pochopili
nepochybně všickni najednou, že krasotinka zase něco vyvedla.

A mimo to, chtělo se mi křičeti — protože mi stále lámala
prsty, s takovou vášní a tak zlostně, snad proto právě, že
ještě nekřičím: ale já, jako pravý Sparťan, chtěl
vydržeti tu bolest, strachuje se, abych svým křikem neudělal
výtržnost, která by mne potom musila strašně mrzeti a boleti.

Když jsem se však ocítil skoro již na pokraji zoufalství,
začal jsem vší silou táhnouti svou ruku z ruky své tyranky
zpět, — ale ta mne držela nyní ještě pevněji. Nemohl jsem
se tedy již zdržeti a vykřikl jsem, — a ona na to jen čekala!
V tomtéž okamžení mne pustila a otočila hned hlavu kolem,
jakoby se nebylo nic stalo, jakoby ona nebyla toho příčinou, ale
někdo jiný, a tvářila se zrovna tak, jako to dělávají žáci
ve škole, když se pan učitel otočí v jinou stranu; nedají
nikomu pokoje v celém svém sousedství, štípnou kde koho jen
mohou, kopají na všecky strany, hned tento, hned onen dostane od
nich šňupku, strkají loktem do každého, kdo se jim jen pod
ruku dostane — a v tomtéž okamžení již sedí tak v lavici,
jakoby se nic nebylo stalo; dívají se upřeně do knihy,
přeříkávají si své úlohy a tak klamou svého učitele,
který se vrací do třídy, by zamezil hluk a děsné
hospodářství; — odchází znova, nenaleznuv rušitele pokoje,
ale s dlouhým a neočekávaným nosem.

K mému štěstí pozornost obecenstva byla v téže chvíli
obrácena k jevišti, ku hře našeho hostitele, který hrál v
nějaké Scribovské komedii hlavní úlohu. Všickni vášnivě
tleskali; já v tom šumu a hluku vyklouzl z řady a odběhl až na
druhý konec sálu, odkud jsem se, krče se za sloupec, díval na
lstivou krásku.

Ona se stále ještě smála, zandavajíc si ústa šátečkem. A
dlouho, dlouho ještě se dívala kolem, otáčela se na zpět,
chtějíc mne nepochybně někde nalézti, a litovala, jak jsem se
domníval, že se náš boj tak rychle skončil, a vymýšlela při
tom asi, co by zase nového jinde mohla vyvésti.

Tím tedy započala naše známost a od tohoto večera byla mi
skoro stále v patách.

Pronásledovala mne všude beze všeho svědomí; stala se mojí
tyrankou a mojí mučitelkou.

Celé její čtveráctví záleželo v tom, že se zdála, jakoby
byla do mne až po uši zamilována, a proto se mně skoro stále a
přede všemi až dvořila.

To nemusím ani podotýkati, že mně, takovému podivínu, mnohdy
bylo až do pláče, a že jsem byl mnohdy tak rozčilen a
rozzloben, že bych byl s to poprati se se svojí lstivou ctitelkou.

Můj naivní, smutný obličej, má zoufalá touha po míru a
pokoji dodávala jí ještě více zmužilosti a důvodu, by mne
soužila a trápila beze všech mezí.

Neměla se mnou slitování, a já ubožák nevěděl, kam před
ní utéci.

Smích, který se kolem nás stále rozléhal a kterému ona
vlastně sama dávala vždycky podnět, ponoukal ji ještě více k
rozličným novým výmyslům.

Konečně její žerty byly již beze všech hranic. A to jest
také pravda, jak si nyní vzpomínám, že vyváděla až
příliš mnoho s takým dítětem, jakovým jsem já skutečně
ještě byl.

To byl však její zvyk: byla celou svou bytostí mazlíčkem.
Později jsem se dověděl, že ji vlastně tak rozmazlil její
vlastní muž, který byl hodně tlusťoučký, malý, zarudlý,
velmi bohatý a pilný člověk — tak se aspoň o něm povídalo;
také tak opravdu vypadal: stále sebou vrtěl, stále měl cosi na
práci a nikdy nevydržel na jednom místě plné dvě hodiny.

Každého dne jezdil do Moskvy, mnohdy i dvakráte za den a
vždycky prý za nějakými záležitostmi, jak nám vyprávěl.
Sotva bys kde nalezl veselejší a dobromyslnější tváře, než
byla tato komická fysiognomie. Ne jen, že miloval ženu svoji
stále vroucněji a horoucněji; on ji zbožňoval a klaněl se jí
jako nějaké modle.

Nepřekážel jí nikdo v ničem. Měla přítelkyň a přátel
ohromné množství.

Předně proto, že ji musil každý milovat, kdo ji jen jednou
spatřil, a za druhé, tato větroplaška vlastně nebyla příliš
vyběračná ve volbě svých přátel, ač v jejím charakteru
bylo mnohem více vážnosti, než byste mohli souditi dle toho, co
jsem právě o ní vyprávěl.

Ze všech svých přítelkyň milovala a vyznamenávala zvláště
jednu mladou dámu, svoji dalekou příbuznou, která nyní také
hostila s námi zde na venkově.

Mezi nimi byl uzavřen jakýsi něžný, nepřetržitý svazek
přátelský, jeden z těch svazků, které se uzavírají při
setkání dvou duší, dvou charakterů, velmi často zcela
různých a nestejných, ze kterých však jeden jest hlubší a
čistší druhého, z nichž každý, třeba by zdánlivě cítil
svoji převahu, přizpůsobuje se druhému, zdá se mu, že onen
jej převyšuje, a tak jako štěstí samo, vloudí se do jeho
srdce přátelství k této osobě.

Potom vzniká teprve tento něžný, úzký svazek — po těchto
vzájemných stycích charakteru: láska a shovívavost beze vší
míry s jedné, láska a úcta s druhé strany, úcta, která jde
až tak daleko, že se člověk snaží vší silou, aby byl stále
lepší v očích toho, koho si tak velice váží, že jest
žárlivým na každý krok jeho, chce mu státi v jeho životě
stále po boku, chce sám býti uložen v jeho srdci.

Obě tyto přítelkyně byly stejného stáří, ale velice se od
sebe různily — začínajíce již od krásy. Mad. M. byla také
hezká, ale v její kráse bylo něco zcela zvláštního, co ji
tak lišilo od všech hezkých ženštin; v její tváři bylo
něco, co k sobě hned připoutalo každého, anebo ještě lépe
řečeno, co probouzelo a vyluzovalo v každém, kdo ji jen jednou
spatřil, nejhlubší sympathii a oddanost.

Jsou takové šťastné osoby — skutečně jsou.

Každý, kdo se vedle ní jen postavil, zdál se býti lepším,
jaksi svobodnějším, bylo mu hned tak příjemno, ač se její
přísné, velké oči, plné ohně a síly dívaly tak nepokojně,
bázlivě a plaše kolem, jakoby se stále něčeho hrozného a
děsného strachovaly; a tato plachost a bázlivost opanovala
mnohdy její tiché črty tak, že upomínaly na tváře vlaských
madon, při kterých se nám zdá, když se na ně díváme, jako
bychom cítili s nimi tutéž tesknotu a tentýž bol, který ony
cítí, jakoby jejich bol byl naším vlastním.

Tato poněkud bledá a vyhublá tvář, ze které čistými a
pravidelnými črtami i tichou, unylou a tajenou touhou ještě tak
často prosvítají první dětsky jasné rysy a tahy, — obraz to
ještě nedávných důvěřivých let a snad i naivního
štěstí; tento klidný, tichý, nesmělý úsměv, — toto
všecko okouzlovalo a podmaňovalo si všecky kolem, tak že v
srdci každého ozývala se jakási touha, že se jí chtěl aspoň
z povzdálí přiblížiti, že ve všem jevil pro ni živé
účastenství, jakoby mu nikdy cizí ani nebývala.

Ač kráska tato zdála se býti jaksi mlčelivou a uzavřenou v
sebe, nebylo opravdu bytosti nad ni více vnímavé a milující,
když kdokoliv měl potřebu soucitu a slz.

Jsou opravdu ve světě ženy, které jsou v životě skutečnými
milosrdnými sestrami.

Před nimi nemusí nikdo ničeho zatajovati, aspoň jistě ne to,
co koho bolí a co ho souží.

Kdo strádáš, kdo trpíš, jdi jen s plnou nadějí k nim a neboj
se, že jim budeš na obtíž; ale bohužel, málo kdo z nás ví,
jak veliká může býti láska, jaká trpělivost, jaký soucit a
jaké odpuštění v ženském srdci!

Celé poklady sympathií, útěchy a naděje se skrývají v
těchto čistých duších, v tom čistém srdci, kterému se
mnohdy tak drze ubližuje — protože takové srdce, které mnoho
miluje, též mnoho krvácí, — ale rána v něm bývá vždy
opatrně střežena před milujícím pohledem — protože velký
bol a zármutek se nejraději skrývá hodně hluboko — tají se
a nemluví se o něm.

Je neleká hloubka rány, ani hnis a zápach její; kdo se k nim
přiblíží, ten jich již tím sobě získává; a ony se snad
proto již rodí — aby vykonávaly veliké skutky...

Madame M. byla vysoká, hbitá, štíhlá, ale snad poněkud
příliš útlá. Její pohyby byly tak různé, hned pomalé,
volné, ano až vážné, hned zase tak hbité a čiperné, zrovna
až dětsky živé, a zároveň jimi prohlédala jakási plachost,
zíralo z nich něco prosícího jaksi o záštitu, což však
nikdy ani z daleka zřejmě vysloveno nebylo.

Jak jsem již pravil, všecky podivné návyky lstivé blondiny mě
rmoutily, škádlily, ano tak mne rozčilovaly, že jsem se stále
červenal do krve.

To mělo však také ještě jinou příčinu, podivnou, hloupou
snad, kterou jsem skrýval a tajil, po které jsem však přece
stále prahl a již jen při pouhé vzpomínce na ni klopil jsem
hlavu někde v tajném, temném koutečku, ve kterém mne nemohl
postihnouti zrak oné modrooké čtveračky; již pouhá myšlénka
na tuto příčinu mne div nezadusila studem a bázní, — slovem
— byl jsem zamilován, to jest, — dejme tomu, že jsem nyní
vyřkl nesmysl: to snad ani nebylo možné; ale proč jsem stále
viděl před sebou, ač zde bylo takové množství různých osob
— jen jednu jedinou tvář, která mne všude, ať jsem vkročil
kamkoli, pronásledovala?

Proč právě za ní slídil stále můj zrak — tehda, kdy mne
ještě dámy málo zajímaly?

To se stávalo obyčejně za večerů, když nepohoda nás
uzavírala do prostranných komnat, a já stával při některé
temné stěně, dívaje se kolem, a nenacházeje zde žádného
zaměstnání ani zábavy, protože si mne, vyjma moji mučitelku,
nikdo nikdy ani nepovšiml — a nudil jsem se tak, že mně pak
podobné večery bývaly něčím strašným, k nepřečkání.

Tu jsem se obyčejně díval na kolem se hemžící tváře,
naslouchal jsem hovoru, kolem mne se rozléhajícímu, ze kterého
jsem velmi často nerozuměl ani slůvka, — a právě v takových
chvilkách mihotaly se mi, Bůh ví proč, před očima ty tiché
pohledy, skromný úsměv a překrásná tvář mad. M. (neboť to
byla ona); v těch chvilkách byla pak celá moje pozornost
obrácena pouze k ní — a to byly pro mne chvilky nevýslovného
blaha a štěstí.

Někdy jsem po celé hodiny nemohl od ní ani svých zraků
odloučiti; pamatoval jsem si již každičký její pohyb, každý
její pohled, znal jsem každičký i nejslabší tón jejího
zvučného, stříbrného, ač poněkud zasmušilého hlasu — a
podivná věc! — ze všeho mého pozorování, i ze všech těch
sladkých dojmů vyvinula se neobyčejná zvědavost ve mně.

Snad to bylo jen proto, že jsem zde tušil nějaké velké
tajemství...

Největší mukou pro mne bylo, škádlila-li mne má mučitelka v
přítomnosti mad. M.

Všecko to vysmívání a všecky ty komické výstupy, které se
mnou prováděla, zdály se mi nyní velice ponižujícími.
Stalo-li se někdy, že jsem byl příčinou ohromného smíchu
všech přítomných hostí, který býval vylouděn i na rtech
mad. M. — tu jsem vyletěl ze spárů své tyranky, hoře zlostí
a studem utekl jsem nahoru, kde jsem v zuřivosti strávil pak
ostatní zbývající část dne, nemoha se objeviti již v sále.

Ostatně jsem snad tehda ani nechápal svůj stud, své
rozčilení; celý tento proces odehrával se ve mně zcela
nevědomky.

S madame M. nepromluvil jsem do toho dne ještě ani dvou slov,
snad bych se k tomu ani nebyl odhodlal — promluviti vůbec na ni.

Tu jednoho večera, po strašně zažitém dnu, byl jsem po
procházce tak unaven, že jsem se odloučil od celé společnosti
a ubíral se sám zahradou domů. V tom vidím na osamocené jedné
lavičce ve stromořadí seděti mad. M. Seděla tam samotinká,
jakoby si byla schválně vybrala toto klidné místečko, s hlavou
skloněnou na prsa, v rukou mechanicky převracejíc šáteček.

Byla tak zamyšlena, že ani nepozorovala, že se k ní ubírám.
Když jsem přišel až k ní, tu mne přece zpozorovala; vstala
rychle s lavičky, a utřela si oči šátečkem, který v ruce
držela. — Plakala. Když si osušila oči, usmála se na mne a
šla zároveň se mnou k domovu.

Již se ani nepamatuju, o čem jsme spolu tehda hovořili; jen to
mně utkvělo v paměti, že mne stále někam posýlala, hned
abych jí utrhl kytičku, zde tu a tu tam, anebo abych se podíval,
kdo to jede tam na koni ve stromořadí.

A když jsem byl od ní několik kroků vzdálen, tu hned zase
přikládala svůj šáteček k očím a utírala si rychle
neposlušné slzy, které jí stále v srdci překypovaly, až se
vysvobodily z ubohých okovů ven.

Já pochopoval, že jsem jí jen na obtíž, když mne tak často
od sebe posýlá, ona to sama asi také pozorovala, že jsem již
všecko viděl, ale nemohla se proto přece přemoci, a to mne
ještě více zarmucovalo.

Zlobil jsem se sám na sebe v tuto chvíli, zlořečil jsem na
svoji nešetrnost a nepozornost, ale proto pro všecko nenacházel
jsem žádného východu, jak bych se od ní vzdálil, tak, aby
nepozorovala, že jsem prohledl její bol a smutek, — a tak šel
jsem stále vedle ní, v smutném naladění, ano s hrůzou v
srdci, byl jsem všecek rozčilen a zmaten a nenacházel jsem ani
jedinkého slova k udržení hovoru.

Toto setkání mne tak rozčililo, že jsem pak po celou
zbývající část večera slídil s velkou zvědavostí, ale
zcela tajně po mad. M. — nespouštěl jsem jí ani na minutku s
očí.

Ale prováděl jsem to tak nemotorně, že mne ona sama dvakráte
postihla, jak ji všude sleduju a jak jí ani nespouštím s očí;
po druhém tom pohledu jsem viděl, že se na mne jaksi usmála. A
tento úsměv byl jedinkým za celý večer, který se objevil na
její tváří, na jejích rtech.

Zármutek stále nechtěl, zmizeti s tváře její, která nyní
byla velmi bleda.

Po celý večer skoro hovořila s nějakou starší dámou, zlou a
nesmírně svárlivou stařenou, kterou nikdo neměl rád pro její
vyzvědačství a klepařství, ale které se všickni báli, a
proto byli nuceni stále si jí všímati, ať již volky či
nevolky.

V deset hodin přijel muž mad. M. Do této chvíle slídil jsem za
ní ještě ustavičně, nespouštěje s očí její bledou tvář;
když muž její vešel do sálu, viděl jsem, jak se zarazila, a
tvář její, beztoho již dosti bledá, byla pojednou bledší
jejího šátečku, který držela v ruce.

Bylo to tak nápadné, že to i druzí pozorovali. Nedaleko mne
hovořilo spolu několik osob a já zaslechl, vlastně domýšlel
jsem se toho, že mad. M. není příliš šťastna. Povídaly si,
že její muž jest na ni strašně žárliv, zrovna jako
mouřenín, ale ne snad z lásky nýbrž ze sobectví.

Především byl to Evropan, člověk moderní s mnoha novými
ideami v hlavě, kterými se stále všude blýskal. Co se
zevnějšku jeho týkalo, byl černovlasý, velký, zvláštní a
hřmotný muž, s modním vousem, se spokojenou zarudlou tváří,
s bílými jako cukr zuby a s bezúhonným gentlemanským
chováním.

Říkalo se o něm vůbec, že jest vážný, rozumný člověk.
Takto se nazývá i jinde jistý druh lidí, který dovede dobře
žíti na cizí útraty, který nikdy nic nedělá, který nikdy
ani nechce ničeho dělati, a který od věčného lenošení má
tam, kde jiní srdce mívají, kousek tuku.

Každé chvíle slyšíš od podobných lidí, že jsou velmi
zaměstnáni jakýmisi nepřátelskými a spletitými
záležitostmi, které „unavují jejich genia", a že proto
vzbuzují jen soustrast. To jest již jejich běžná frase, jejich
mot ďordre, jejich heslo, jejich motto, frase, kterou se ti sytí
břichopáskové všude blýskají, která však začíná již
nuditi, protože jest pouhým tartufstvím, lichým, prázdným
slovem.

Ostatně někteří z těchto světáků, kteří nemohou najíti
žádného zaměstnání, protože vlastně nikdy žádného
opravdově nehledali, domáhají se hlavně toto, aby se všichni
domívali, že nemají místo srdce kus tuku, ale naopak, něco,
což jest však hluboko, velmi hluboko v nich uloženo, — ale co
vlastně, to by nemohl povědíti ani nejvýtečnější chirurg,
arciť že již z pouhé uctivosti k nim. Tito pánové
protloukají se tak světem, že obracejí všecken svůj instinkt
na hrubé úsměšky, které jsou jen krátkozrakým odsouzením a
nesmírnou pýchou. A protože nemají jiného nic na práci kromě
toho, aby pozorovali a nazpaměť se učili chybám cizích anebo
jen jejich slabostem, a protože v nich není o nic více dobrého
citu než tolik, kolik ho dáno bylo za úděl ústřici, tu jim
není za těžko při takových chránících prostředcích žíti
s lidmi dosti prozřetelně a dosti spokojeně.

A tím oni se také stále vychvalují a vypínají. Oni jsou ku
příkladu přesvědčeni o tom, že celý svět jest jejich
nevolníkem; že jest mezi nimi týž poměr, jako když si skoupí
do zásoby ústřice; že jsou všickni lidé mimo ně hlupáci;
že každý se podobá pomoranči nebo houbě, kterou mohou
vymačkat, dokud je jim třeba šťávy, že jsou pány všeho a
že všecken ten chvály hodný pořádek věcí pochází odtud,
že oni jsou tak moudrými s neoblomnými charaktery.

Ve své bezměrné hrdosti nepřipouštějí, že by mohli míti na
sobě též nějakou chybičku.

Podobají se zcela těm taškářům, těm novým tartufům a
falstafům, kteří jsou tak zabráni do svého taškářství, že
již myslí, že to musí tak býti, aby žili a taškařili;
dokazují jiným tak často, že jsou poctivými a počestnými
lidmi, že již i sami opravdově věří, že jejich darebáctví
a taškářství jest poctivým a přímým jednáním.

Na své vlastní svědomí, na toho svého soudce, pro všecku svou
samolibost docela zapomínají; — a pro všecko ostatní jsou
trochu tlustými.

Na prvním místě vidí všude svoji zlatou osobu; jejich Molochem
i Baalem jest jejich vlastní, velkolepé já. Celá příroda,
celý svět není pro ně ničím více, než velkým zrcadlem,
které jest stvořeno proto, aby se ten bůžek mohl sám sobě
obdivovati a aby před a za sebou kromě sebe ničeho neviděl; a
proto není nic divného, že potom vidí kolem sebe všecko v
takovém ohyzdném světle. Takovíto tvorové mají pro všecko
připravenu frasi, a sice — což jest důkaz jejich obratnosti
— vždy frási modní. Oni sami také dokonce napomáhaji modě,
dávajíce jí takový smysl — aby měla úspěch. Ano, oni se
též snaží, aby první vyčenichali odjinud nějakou tu modní
frasi, aby se pak zdálo, že od nich samých pochází.

Zásobují se svými frasemi proto, aby ukázali všecky své
sympatie k člověčenstvu, aby ukázali, co jest rozumná a
opravdová filantropie, a pak — aby pokárali vzmáhající se
romantismus, to jest všecko pěkné a pravdivé, každý atom
jeho, který jest dražší nežli celá tlupa těchto
hlemýžďovitých tvorů.

Zhruba však nepoznají pravdy v odchýlené, nové a nehotové
formě, a zavrhují všecko, co ještě není dospělé, co není
zralé, co se neustálo, nýbrž ještě kvasí.

Sytý člověk žije vždycky vesele, o nic se nestará; sám nikdy
ničeho nedělal, ničeho nezná, neví, jak jest to těžké
vydělávati si chléb, a proto běda tomu, kdoby nějakým
způsobem drsným chtěl naraziti na jeho tučné city: to by mu
nikdy neodpustil, ale vždycky by na to pak narážel, mstil by se
za to s velkou chutí a horoucností.

A konec konců tedy jest, že ten můj hrdina není nic více a nic
méně než nějaký obrovský a nadutý měšec, plný sentencí,
modních frasí a etiket všeho druhu a způsobu.

Ostatně pan M. měl zvláštní jednu vlastnost, pro kterou byl
člověkem dosti pozoruhodným: byl to vtipkář, povídálek
vyššího druhu a v salonech měl kolem sebe vždycky dosti
posluchačů. V tento večer zvláště podařilo se mu vzbuditi
velkou pozornost — udělal dojem.

Slovo měl vždy ve své moci; byl naladěn právě do
společnosti, byl vesel, radoval se z něčeho a proto se mu
povedlo upoutati k sobě celou pozornost.

Ale mad. M. byla po celý večer opak svého muže; byla jaksi
churava; tvář její byla k nepoznání smutná, a mně se stále
zdálo, že jí dlouho zadržované slzy náhle vyhrknou a skanou s
krásných, dlouhých řas. — Celé toto jednání mne
neobyčejně překvapilo — jak jsem již dříve pravil.

Odešel jsem dnes ze salonu se zvláštním pocitem — s jakousi
zvědavostí, a po celou noc zdálo se mi jen o panu M., ač se
mně do této doby málokdy cos tak divného a neobyčejného
zdávalo.

Druhého dne z rána byl jsem vyzván ku zkoušce k živým
obrazům, ve kterýchž jsem hrál též nějakou malou úložku.

Již po celých pět dní konaly se přípravy k živým obrazům,
k divadlu a k bálu; všecko to chystáno bylo pro jediný večer
— za příčinou domácí rodinné slavnosti, narozenin mladší
dcery našeho hostitele.

K této slavnosti, která se měla odbývati, bylo sezváno z
Moskvy více než sto hostí a proto bylo všude plné ruce práce,
mnoho křiku, mnoho příprav i mnoho zmatků.

Zkouška, nebo lépe řečeno, přehlížení kostumů, naznačeno
bylo na ranní hodinu proto, poněvadž náš regisseur, známý
umělec R., přítel a host našeho hospodáře, z přátelství k
hostiteli uvolil se vzíti na se spořádání obrazů, sestavení
osob, a tím tedy i úlohu našeho učitele, odjížděl ještě
dnes do města, by tam nakoupil potřebných věcí — a do
nastávajícího svátku nebylo již dlouho, proto jsme musili
šetřiti času.

Já účinkoval v jednom obraze spolu s madame M. Obrázek ten měl
představovati scénu ze středověku a nazýval se:

„Paní zámku a její páže."

Při setkání s madame M. na zkoušce cítil jsem veliký zmatek.

Zdálo se mi, že čte v mé duši všecky ty city, které v ní
víří, všecky ty otázky, ty domněnky, které se tam od
včerejšího dne stále znova a znova rodí.

A mimo to se mi ještě zdálo, že jsem tím vinen, že jsem
viděl včera její slzy, a že jsem zpozoroval její zármutek,
že se musí tedy následkem toho na mne horšit, hněvat, protože
jsem se stal vetřelým svědkem a účastníkem jejího tajemství.

Ale chvála Bohu, všecko se obešlo bez velkých obtíží: nebyl
jsem vůbec ani pozorován.

Ona se myslím vůbec nestarala ani o mne, ani o zkoušku: byla
rozčilena, smutná a velmi zádumčiva; bylo to zcela zřetelné,
že ji něco velmi trápí.

Když jsem byl se svojí úlohou hotov, odběhl jsem rychle,
převlekl se a za deset minut byl jsem již zase v zahradě na
terase.

Skoro v téže chvíli vyšla se mnou ze dveří i madame M. a nám
jaksi naproti, v tutéž minutu, vyšel sám sebou velice
spokojený muž její, který se vracel ze zahrady, doprovodiv tam
skoro všecky dámy, a přenechav je tam skoro z ručky do ručky
— jakémusi mrštnému a prázdnému cavalierovi servantovi.

Setkání muže se ženou bylo zcela neočekávané. Mad. M. se
pojednou ještě více zasmušila a jakýsi lehký hněv kmitl se v
jejím hbitém, netrpělivém škubnutí.

Muž její hvízdal si zcela volně nějakou arii, a po celé
cestě urovnával si své vousy; nyní však, když se setkal se
ženou, zachmuřil se a tak se na ni podíval, jak si nyní
vzpomínám, jakoby byl nějakým inkvisitorem.

„Jdete do záhrady?" ptal se jí, vida v její ruce slunečník a
knihu.

„Ne, do háje," odpověděla mu na to, lehce se červenajíc.

„Sama?"

„S ním..." řekla krátce madame M., ukazujíc při tom na mne.
— „Ráno chodívám obyčejně sama na procházku —" dodala
ještě nejistým a tichým hlasem, právě takovým, jakým
mluvívá ten, kdo poprvé ve svém životě lže.

„Hm... A já tam nyní právě doprovodil celou společnost. Jdou
tam všickni ku květinové besídce, chtějí doprovoditi ještě
N...ého. On již, jak snad víte, odjíždí. Přihodila se mu
nějaká nehoda v Oděsse. Vaše sestřenka (to mluvil o krásné
blondince) ta se hned směje, ale hned zase div nepláče, —
všecko najednou, — že jí člověk nerozumí. Řekla mně
ostatně, že vy se na něho jaksi hněváte a proto že jste ho
asi nešla vyprovodit s nimi. Či jest to tak schválně?"

„Ona se stále směje," odpověděla na to madame M., scházejíc
dolů se stupňů terasy.

„To jest tedy váš každodenní cavalier servant?" dodal pan M.,
křivě ústa a nasazuje si na nos lorgnet, aby mne lépe viděl.

„Ba že!" vykřikl jsem na to, rozzlobiv se na lorgnet a na jeho
úsměv; když jsem se mu vysmál tak přímo do očí, přeskočil
jsem celé tři stupínky s terasy.

„Šťastnou cestu!" bručel pan M. za námi — a šel dále za
svými záležitostmi.

Rozumí se samo sebou, že jsem hned přiskočil k mad. M., když
na mne ukázala svému muži, a díval jsem se na ni tak, jakoby
mne byla již aspoň před hodinou vyzvala, a jakobych již aspoň
celý měsíc ji doprovázel na jejích ranních vycházkách.

Ale nemohl jsem nijak porozuměti, proč se tak pojednou
zasmušila, proč se tak zarazila, a co měla asi za příčinu,
že se utekla k té malé lži? Proč mu neřekla přímo, že jde
sama? Nyní jsem nevěděl, jak se mám na ni podívati; ale jsa
ještě celičký jako u vidění, zvedal jsem nyní pomalu svých
zraků k její tváři; ona však právě tak jako před hodinou na
zkoušce — nezpozorovala ani nyní mých tázavých pohledů, ani
mne celého vůbec. Pořád tatáž mučící starostlivost, ale
ještě zjevnější a hlubší než tehda se jí zračila na
tváři, v její chůzi i v jejích pohybech.

Pospíchala někam, zrychlujíc své kroky, a s netrpělivostí
stále a stále zjevnější nazírala do stromořadí, do
každého houští a roští v háji, nezapomínajíc při tom
dívati se i zpět k domu hostitele našeho.

Já též něco očekával.

Pojednou se za námi rozléhne koňský dupot. Byla to celá
družina jezdců, kteří doprovázeli toho N., který tak rychle
opouštěl naši společnost.

Mezi dámami byla též naše blondina, o které se zmínil pan M.,
vzpomínaje slz jejích.

Ale nyní se zase dle svého obyčeje již chechtala jako malé
dítě, a hbitě ujížděla na svém překrásném hnědém koni.

Když k nám všickni dojeli, N. sňal klobouk s hlavy — ale
nezastavil se ani na minutku a neřekl mad. M. ani slůvka.

Brzo na to celá skupina zmizela nám s očí. Já se podíval zase
úkradkem na madame M., ale div jsem nevykřikl leknutím: ona
zůstala státi, bledá jak sníh, a plakala usedavě.

Nyní se konečně setkaly naše zraky: mad. M. se nesmírně
pojednou začervenala, obrátila se rychle stranou, a nepokoj a
hněv objevil se znova na její tváři.

Byl jsem zde zbytečný, ještě více než včera, — to jest
již jasnější dne, ale kam mám jen jíti? Co si počíti?

Najednou se mi zdálo, jakoby mad. M. teprve nyní něco napadlo;
usedla, rozevřela knihu, kterou držela v rukou, a začervenavši
se velmi nápadně a nechtíc zúmyslně na mne hleděti, řekla co
možná nejrychleji:

„Ach! To jest částka druhá, zmýlila jsem se; prosím tě,
přines mně částku první, ano?"

Jak bych ji nebyl pochopil! Má úloha se tedy již končila — a
jinak mne ani nemohla od sebe vyhnati.

Utekl jsem s její knihou a nevracel se. První částka zůstala
ležeti celé ráno velmi spokojeně na stolku... Byl jsem všecek
rozčilen, nepatřil jsem ani sobě samému; srdce mně bilo tak,
jakoby se stále něčeho lekalo. Snažil jsem se všemi silami,
abych se nikde nesetkal s mad. M. Zato jsem se však jaksi divoce a
zvědavě díval na sobeckou figuru pana M., jakoby na něm bylo
něco zcela neobyčejného.

Sám bych však nemohl ani říci, co měla moje komická
zvědavost znamenati; pamatuji se jen, jako ve snu, že jsem byl od
toho všeho, co jsem dnešního dne již zažil, v jakési podivné
náladě, všecek udivený.

Můj den se však teprve začínal a byl pro mne pln rozličných
událostí.

Tohoto dne jsme velmi časně obědvali. Na večer byla ustanovena
všeobecná projíždka do sousední vesnice, kdež se odbýval
jakýsi svátek, tuším, že pouť, a proto jsme potřebovali
času, abychom se k tomu připravili.

Já se již na tento den těšil plné tři dny, v očekávání
nesmírného veselí.

Kávu jsme pili skoro všickni pohromadě na terase. Vyšel jsem
tam pěkně opatrně s druhými a schoval se za třemi řadami
křesel. Táhla mne sem jenom zvědavost, ale pro nic na světě
nechtěl jsem se postaviti před oči madame M.

Náhoda tomu chtěla, že mně bylo vykázáno místo nedaleko mé
tyranky — krásné blondinky.

Dnes se s ní děly pravé zázraky — zrovna nemožné věci:
byla dnes opravdu dvojnásobně tak krásnou jako jindy. Nevím,
jak se to dělá a čím to přijde — ale s ženštinami se
opravdu takové zázraky často stávají.

Mezi námi seděl dnes nějaký nový host, velký, bledý a
ještě mladý člověk, který se nesmírně dvořil naší
blondince a který k nám přijel z Moskvy, jakoby schválně jen
proto, aby zaujal místo odbytého N., o kterémž se povídalo,
že byl velice zamilován do naší krásky.

Co se týče tedy onoho příchozího, ten byl již ode dávna s
ní v takových poměrech, v jakých byl Benedikt k Beatrici v
Shakespearově „Mnoho povyku pro nic za nic".

Zkrátka, naše kráska měla tohoto večera nesmírný úspěch.
Všecky její žerty i její povídání bylo dnes tak graciosní,
tak naivní, jak se všeobecně povídalo, a tak bezstarostně
neopatrné — což jí však vždy bylo odpuštěno; ona sama to
dosti dobře pozorovala, že jest dnes hrdinkou večera, a proto po
celý večer dala si na sobě velmi záležeti.

Měla stále kolem sebe těsný kroužek udivených zamilovaných
ctitelů, kteří každé její slůvko zrovna pohlcovali; ale ona
také opravdu snad ještě nikdy nebyla tak svůdnou, jako právě
dnes.

Každé její slůvko bylo vzácností, bylo okouzlující, bylo
chytáno a roznášeno kolem celé terasy, a ani jedinký žert,
ani jedinké čtveráctví nebylo opominuto — ale mělo vždy
velký úspěch.

Zdálo se, že od ní dosud nikdo neočekával tolik vkusu, tolik
blesku, vtipu a rozumu.

Všecky její lepší vlastnosti byly vždycky zahrabány v
hromadě podivinství, v té přímé rozpustilosti, která někdy
by byla již skoro přestoupila meze; proto obyčejně málo kdo je
pozoroval; a kdyby je byl i zpozoroval, nebyl by jim věřil, — a
proto nyní ten neobyčejný úspěch její byl všude přijat s
velikým obdivem, který se šeptmo pronášel po celé terase.

K tomuto úspěchu se družila jedná zvláštní, poněkud
choulostivá okolnost, kterou vyvolala a na kterou upozornil muž
mad. M., který hrál po celý večer jakousi zvláštní úlohu.
Čtveračka se rozhodla — a musíme dodati, že k veliké
spokojenosti nejen vši té omladině, která byla kolem ní,
nýbrž i ku všeobecné snad spokojenosti všech přítomných
hostí, dorážeti na něho a dobírati si ho za mnohé věci,
které v jejích očích měly velký význam.

Dorážela na něho celou spoustou šípů, úsměšků, sarkasmů
kluzkých a nebezpečných, tak hladkých a ostrých se všech
stran, takých, které bijí přímo do cíle — kterých se však
člověk nemůže zachytiti, aby se jim vzepřel, a které tedy jen
stále dráždí oběť, přivádějíce ji až k šílenství, až
ku komickému zoufalství.

Nevím, ale zdá se mi, že celý tento žert byl již jaksi
dříve určen až do maličkostí — a že to tedy nebyla
žádná improvisace naší krásky.

Hned u oběda začal se tento zoufalý souboj. Nepravím nadarmo
„zoufalý", protože pan M. neodhodil tak zlehka svoji zbraň.
Musil sebrati celou přítomnost ducha, všecken svůj vtip,
všecku svoji vynalézavost, aby nebyl ušlapán v prachu, aby
nebyl poražen na hlavu — a tím aby neuvedl na sebe hodný
posměch.

Celý výstup dál se u přítomnosti mnoha svědků a
účastníků, kteří ani ze smíchu nevycházeli.

Dnešního dne neměl pan M. takého štěstí jako včera.

Všeobecnému pozorování neušlo též, že mad. M. několikrát
chtěla zadržeti výbuchy své neopatrné přítelkyně, která si
byla umínila, že oblekne toho řevnivého a žárlivého muže do
nejsměšnějšího kostumu, snad do kostumu nějakého
„Modrovousa", což se dalo souditi z toho, co jsem si já při
tom všem zapamatoval, a pak, že jsem byl sám do toho jaksi
zapleten.

A to se stalo dosti směšnou náhodou, zcela neočekávaně, a
jakoby naschvál; v tutéž chvíli stál jsem dosti v popředí na
terase, netuše v ničem zla a zapomenuv již zcela na všecka svá
dřívější pozorování.

Pojednou jsem se jí ocítil na ráně; představila mne jako
nějakého nepřítele a skutečného soupeře pana M., tak
jakobych byl vášnivě a horoucně zamilován do jeho ženy,
načež chtěla ta moje trýznitelka přisáhati, volajíc stále,
že jest o tom přesvědčena, že může i podati důkazů o tom,
co dnešního dne v lese viděla.

Nemohla však ani domluviti, nebot já jí přerval slovo právě v
této zoufalé chvíli... Měla právě tuto chvilku vypočítanou,
tak šibalsky připravenou ku konci, k čtveráckému zakončení
celého tohoto boje, a tak krásně to měla nastudované, že se
již již rozléhal kolem nesnesitelný chechtot a smích, který
se nedal ničím zadržeti.

A ač jsem již tak pomalu tušil, že ten smích není vlastně na
mne namířen — přece jsem byl tak zaražen, tak podrážděn a
polekán, že s očima plnýma slz, bolu a zoufalství, celý
udýchaný studem, prodral jsem se dvěma řadami křesel,
postoupil jsem až do předu a obraceje se k své tyrance, vykřikl
jsem štkavým hlasem, plným zlosti a rozhorlenosti:

„A vy se nestydíte — tak hlasitě, v přítomnosti všech
dám, mluviti takovou špatnou, vymyšlenou lež? Vy nejste již
tak malinkou — a zde přede všemi těmi pány... Co si o vás
pomyslí? Vy jste již tak veliká — jste již vdaná!..."

Nemohl jsem však ani dokončiti, — kolem mne rozléhal se
nesmírný, ohlušitelný tleskot.

Můj výstup způsobil opravdové, nadšené furore. Mé naivní
pohyby, mé slzy a pak hlavně, že jsem se ujímal pana M. —
všecko to způsobilo ďábelský smích, že jest mně samotnému
doposud, když si nyní na to vzpomínám, nesmírně do smíchu...

Zůstal jsem celý bez sebe, tváře mi jen jen hořely, a v tom
zoufalství, nevěda si co počíti, schoval jsem obličej do
dlaní a letěl ven; ve dveřích vyrazil jsem podnos jednomu
lokajovi, ale nepovšimnuv si toho, letěl jsem dále nahoru, do
svého pokoje. Vytáhl jsem ze dveří klíč, který byl zvenčí,
a zamknul jsem za sebou. Udělal jsem dobře, neb všickni, jakoby
mne uštvati chtěli, letěli jsa mnou.

Netrvalo ani minutu, a já za svými dveřmi slyšel hlasy všech
nejkrásnějších našich dám.

Slyšel jsem jejich zvonkový, stříbrný smích, jejich hovor,
jejich krásné hlasy; štěbetaly všecky najednou tak jako
vlaštovičky.

Všecky, všecky do jedinké mne prosily, žádaly, abych otevřel
dvéře aspoň na minutku; zapřisáhaly se, že se mně nic zlého
nesmí státi, ale že mne chtějí jenom celého zlíbati.

Ale — co se mi ještě hroznějšího mohlo státi — než bylo
toto?

Já div neshořel studem za těmi dveřmi, schoval jsem svůj
rozpálený obličej do podušky, a ani sebou již nepohnul.

Ony ještě dlouho klepaly, volaly mne, prosily, ale já byl ke
všemu tomu hluchý a necitelný, jako jedenáctiletý hošík.

Co si mám nyní počíti? Všecko jest odhaleno, všecko jest
prozrazeno, co jsem doposud tak řevnivě střežil a tajil. Nyní
na mne padne věčný stud a hanba!

Abych však opravdu řekl, neuměl jsem ani sám sobě říci,
proč jsem se zlobil a co jsem vlastně chtěl skryti před
jinými; ale přece jsem se něčeho bál, a aby se toto něco
nevyzradilo, o to jsem se strachoval a třásl jako lísteček.

Něco mně přece bylo posud nevysvětlitelno a to bylo: bylo-li
moje jednání vhodné čili nic, bylo-li slavné nebo všední, a
bylo-li chvály hodné anebo opak toho?

Nyní jsem cítil v těch úzkostech a mukách, že jednání mé
bylo směšné a hanebné! Vzdor tomu, že rozum můj mi stále
říkal, že tento pocit vlastně není takým nelidským, tak
hrubým a lživým, proto přece jsem byl celý zaražený a
nešťastný; proces popírání se ve mně stále ozýval a nedal
mi pokoje; nemohl jsem s ním ani souhlasiti ani jej zavrhnouti:
byl jsem jako v nějaké mlze: slyšel jsem pouze tlukot svého
srdce a cítil jsem, že mu bylo ublíženo, a proto jsem se
rozplýval stále v slzách.

Byl jsem rozčilen: ve mně se bouřila nenávist zároveň s
velkou nelibostí, které jsem dosud neznal, protože jsem poprvé
v životě cítil opravdový bol, urážku a jakousi újmu na cti;
a to bylo opravdu všecko tak, bez všelikého přepínání.

Ve mně, v dítěti, byl hrubě uražen prvý neznámý, netknutý,
nezformovaný posud cit, byl odhalen, a tím zároveň uražen
první panický stud, ano byl tím též dotknut i první, možná
že dosti vážný, esthetický dojem a pocit.

Arciť, ty posměvačky neznaly asi všecko to mé mučení.

K němu se přidala ještě jedna okolnost, která mne také
ještě ke všemu soužila, ač jsem ji nijak nemohl rozluštiti
— neb jsem se toho bál.

V bolu a ve svých úzkostech zůstal jsem ležeti na posteli,
skrývaje stále tvář svoji do podušky; brzo mně bylo horko,
hned mne zase mrazilo.

Mučily mne vlastně otázky dvě, předně, co asi viděla a co
mohla viděti ta nehodná blondinka dnes v háji mezi mnou a mad.
M.? A za druhé jsem se stále sebe tázal: jak, jakýma očima,
jakými prostředky mohu se nyní já podívati do tváře mad. M.,
a nezhynouti v tutéž chvíli studem a zoufalstvím na místě?

Neobyčejný šumot a hluk na dvoře mne probudil ze ztrnulosti, ve
které jsem se nacházel.

Vstal jsem a popošel k oknu.

Celý dvůr byl pln rozličných ekypáží, osedlaných koní a
pobíhajícího služebnictva.

Zdálo se, jakoby všichni hosté odjížděli; několik jezdců
sedělo již na koních; druzí pak rozsedali se do ekypáží.

Teprve nyní vzpomněl jsem na ujednanou vyjíždku, a hle, jakýsi
nepokoj zmocňoval se pojednou mé duše; díval jsem se stále po
svém starém koníku, ale toho tam dnes nebylo, nepochybně na mne
již zcela zapomněli. Nevydržel jsem — a seběhl jsem rychle
dolů, nemysle již ani na nepříjemné sejití se všemi, aniž
na nedávnou svoji hanbu a ostudu.

Ale hrozná novina mne očekávala.

Dnes pro mne neměli místečka ani v ekypáži, ani žádného
koně; všecko již bylo obsazeno a ujednáno, a já tedy musil
ustoupiti jiným.

Měl jsem zase nový zármutek a proto postavil jsem se na
zápraží a smutně se díval na dlouhou řadu vozů, kabrioletek,
vozíků, ekypáží — v nichž nebylo ani malinkého koutečku
pro mne, — a pak na vyparáděné jezdkyně, pod kterými se již
koníci stávali nepokojnými.

Jeden z jezdců se musil jaksi opozditi. Čekali již jen na něho,
aby se mohli vypraviti na cestu. U vchodu stál jeho kůň hryze
uzdidla a kopaje kopyty do země, stále se plašil a polekaně se
vzpínal samou nedočkavostí. Dva podkoní ho drželi, každý s
jedné strany za uzdu, a ostatní se jaksi bázlivě od něho
odvraceli v uctivou vzdálenost.

Dnes právě musila se přihoditi neočekávaná událost, pro
kterou jsem nemohl jeti s nimi.

Nejen že přijeli noví hosté a pobrali mně všecka místa i
všecky koně, rozstonaly se ještě dva jízdné koně, z nichž
jeden patřil zrovna mně; byl to můj starý, neohrabaný koník.

Nebyl jsem však samotný, kdo trpěl touto nešťastnou náhodou;
pozoroval jsem, že pro našeho nového hosta, pro toho mladého,
bledého muže, o kterém jsem vám již povídal, nebyl též již
žádný jízdní kůň pohotově.

Aby se odvrátila všeliká nepříjemnost, musil se náš hostitel
uchopiti všech prostředků: musil totiž nabídnouti hosti svému
toho vzteklého, nevyježděného hřebce, arciť s poznámkou, že
se na něm nijak jezditi nedá, a že by ho byl již dávno prodal,
kdyby byl našel kupce na něho, ale právě pro tu jeho divokost a
zpupnost že ho nikdo nechce.

Varovaný host prý však prohlásil, že jezdí výtečně, a
proto že vsedne na kteréhokoliv koně, jen aby mohl jeti a
nemusil zůstati doma.

Hostitel náš mlčel, ale já pozoroval, že se na jeho tváři
jeví jakýsi šibalský, dvojsmyslný úsměv.

Poněvadž čekal ještě stále na vychloubavého tohoto hostě,
neseděl sám ještě na svém koni, ale s netrpělivostí si mnul
ruce a stále pokukoval po dveřích.

Něco podobného bylo pozorovati též na oněch dvou podkoních,
kteří drželi hřebce, div se nezadusili hrdostí a pýchou, že
právě oni dva krotí takového koně, který pro nic za nic ubije
člověka až do smrti, — a oni stojí zde s ním, před tváří
všech hostí.

Něco, co se velmi podobalo ďábelskému úsměvu jejich pána,
zračilo se i v jejich očích, vypoulených netrpělivostí a
čekáním, a upřených na dvéře, z kterých měl vyjíti nově
příchozí smělec.

Ano i kůň choval se tak, jakoby se byl smluvil i se svým pánem
i se svými sluhy; stál zde hrdě a sebevědomě, jakoby cítil,
že se na něho dívá tolik očí zvědavých, a jakoby se pyšnil
zde přede všemi svojí pověstí, zrovna tak, jako když se
nějaký prázdný větroplach pyšní svými kousky.

Zdálo se, jakoby vyzýval toho smělce, který se odváží na
něho se posaditi.

Tento smělec se konečně objevil.

Přicházel, neohlížeje se kolem, ani očí nezvedaje se
schůdků, a omlouval se v rychlosti, že nechal na se tak dlouho
čekati; pozorně si při tom natahoval rukavice a teprve tehdy
zvedl oči, když měl zvednouti ruku, aby uchopil opratě koně;
pojednou se však tento tak vzepřel, postavil se tak divoce na
zadní nohy, že všichni přítomní se dali do ohromného křiku.

Mladý muž odstoupil, zlostně a mrzutě se podíval na divokého
koně, který se třásl po celém těle jako list osikový, funěl
zlostí a divoce kroutil krví zalitýma očima, stále se stavě
na zadní nohy a zvedaje přední do ohromné výšky, jakoby
chtěl vyletěti do vzduchu a vzíti s sebou i ty dva podkoní,
kteří ho stále ještě drží za uzdu. Chvíli stál muž jaksi
zaraženě; pak se zlehka začervenal nad tou malou překážkou,
zvedl oči od země a otočil se teprve kolem na polekané dámy.

„Ten kůň jest opravdu krásný!" řekl jakoby pro sebe, „a
dle všeho dá se soudit, že na něm jeti, bylo by velice
příjemné, — ale... ale víte vy co! Já na něm přece
nepojedu," dokončil, obraceje se k našemu hostiteli s bodrým
úsměvem, který tak dobře slušel jeho dobré a rozumné tváři.

„Ale proto vás přece počítám mezi výtečné jezdce,
přísahám vám na to, že mluvím pravdu," odpověděl vesele
majitel nepřemožitelného koně, vroucně a jaksi uznale tiskna
ruku svého hostě, „a to právě proto, že jste hned z
prvopočátku poznal, jaké zvíře to jest," pravil vážně
dále. „Pomyslete jen, já, který sloužil dvacet let u husarů,
já ležel již třikráte na zemi pod jeho milostí, to jest,
právě tolikrát, kolikrát jsem na něho vsedl... na toho
darmožrouta. Můj drahý Tankrede, zde není pro tebe místa a
lidí; nepochybně tvým jezdcem byl kdysi jakýsi Ilja Muromec, a
ten nyní sedí na svém sídle ve vesnici Karačarově a čeká,
až ti zuby vypadají. Odveďte ho! Nastrašil se již dost!
Nadarmo jsme ho vyrušili," doložil hospodář — mna si
spokojeně ruce.

Můžeme ještě dodati, že mu Tankred nepřinášel žádného
užitku, a že byl jen tak nadarmo živen, přes to že ten starý
husar ztratil při něm celou svoji jezdeckou slávu; zaplatil za
něho, za ničemu ohromnou sumu peněz, a on si vždycky vyjel z
konírny jen tak, aby se pochlubil svojí krásou.

Ale proto přece byl nyní v nadšení, že si jeho Tankred nejen
nezadal na své pověsti, ale polekal ještě jednoho výtečného
jezdce, a tím si získal nových vavřínů.

„Co — vy tedy nepojedete?" zvolala blondinka, které pro
dnešek byl nutným její cavallier servant, „snad se nebojíte?"

„Ano, uhodla jste!" odpověděl na to mladý člověk.

„A to povídáte tak vážně?"

„Ale poslechněte, snad byste nechtěla, abych si zlomil ještě
dnes vaz?"

„Tedy se rychle posaďte na mého koně, toho se nemusíte pranic
báti, ten jest velmi klidný a mírný. Budeme hned hotovi; oni
nám v okamžiku přemění sedla! Zkusím toho vašeho koníka
sama; to přece není možné, aby byl Tankred vždycky tak
negalantním."

Řečeno a vykonáno! Ta čtveračka vyšvihla se hbitě se sedla,
a poslední věta vyřknuta byla již na zemi, před námi.

„To špatně znáte mého Tankreda, když se domníváte, že
dovolí, dáti se osedlati vaším, jeho nehodným sedlem! Ano, a
vás ani k němu nepřipustím, nedovolím, abyste si porouchala
svůj krček; bylo by ho věčná škoda!" prohodil náš hostitel
afektovaně, s velkou samolibostí a vnitřním uspokojením,
které již dávno známo bylo; neboť celá jeho affektace, ano i
poněkud ta hrubost jeho řeči (což vlastně dle jeho mínění
mělo býti znakem dobráctví, a pak znakem starého vojáka), ta
se jistě vždycky musila líbiti dámám, jak se domýšlel.

To byla arciť jeho vlastní fantasie; byl to jeho zamilovaný a
nám všem již dobře známý koníček.

„Nuže, ty plačtílku, neměl bys snad ty chuti zkusit, jak se
na něm jezdí? Viděla jsem, že bys byl tak rád jel s námi,"
— řekla chrabrá jezdkyně, zpozorovavši mne opodál
stojícího a ukazovala mi Tankreda, — hlavně proto, aby tak
nadarmo nebyla slezla s koně; aspoň mne chtěla trochu
poškádliti, když jsem jí přišel na oči, a když se jí prve
nepodařilo.

„Ty jistě nejsi takový jako... vždyť vím, tys známý již
hrdina a jistě se nebudeš bát; a zvláště když se na vás,
překrásné páže, budou dívati..." doložila ještě, otočíc
se rychle po ekypáži, která stála po blízku nás a ve které
seděla mad. M.

Nenávist a jakýsi cit pomsty zalíval mé srdce hned v tom
okamžiku, když jsem viděl, jak ta překrásná amazonka popošla
k nám s úmyslem, aby si vsedla na Tankreda...

A proto nemohu ani vypovědíti, co všechno jsem pocítil při
tomto vyzvání nezbednice. V tomtéž okamžiku, když jsem
zpozoroval a poněkud pochopil její pohled na mad. M., pojal jsem
v nenávist zrovna celý svět.

Hned na to v okamžiku, zavířila mně nová idea v hlavě... Ano,
co však povídám v okamžiku, to ani nebyl okamžik, — to byl
výbuch prachu, neboť ve mně již všecko překypovalo a já ve
svém rozhorlení si předsevzal, že rázem zahanbím všechny
své nepřátely a tím se jim pomstím za všecko, co se mně již
navyváděli, a před očima všech jim dokážu, co jsem za
člověka; anebo snad konečně mně někdo v téže chvíli
naučil dějinám středověku, ze kterých jsem dosud neznal ani
zbla; neboť pojednou se mi zdálo, že vidím kolem sebe turnýry,
paladiny, hrdiny, překrásné dámy, že slyším zvuky mečů a
kordů, křik a tleskot obecenstva, a mezi nimi též ostýchavý
hlásek jednoho polekaného srdce, který více blaží duši, než
veškery pochvaly a slávy, nevím, ozvaly-li se všecky tyto
výjevy v mé duši, nebo snad nějaká předtucha příštího
nevyhnutelného vzdoru, já ale ucítil, že nyní bije moje hodina.

Srdce mi bouřilo v těle, a já jako zběsilý se hnal dolů po
schodech a postavil se právě podle Tankreda.

„Vy si tedy myslíte, že se bojím?" vykřikl jsem směle a
hrdě, nevida nic kolem sebe samou horečkou, a tak se červenaje,
že mi až slzy vstoupily do očí a odtud tekly dolů po
tvářích. — „Tedy uvidíte!"

A již jsem držel v rukou uzdu koně, vstrčiv nohu do třmene
dříve, než mne někdo mohl uchopiti a zadržeti; ale v téže
chvíli Tankred se vzepnul, hodil hlavou a jedním skokem se
vyškubl z rukou zkamenělých podkoní a letěl jako s větrem o
závod; kolem stojící jen vykřikli a vzdychli.

To Bůh jen ví, jak jsem přehodil druhou nohu přes koně v tom
letu; to také nijak nepochopím, jak jsem udržel a neztratil uzdu.

Tankred vyletěl se mnou za mřížová vrata, obrátil se pak na
pravo, pustil se kolem mříže — a hnal se, kam ho oči nesly.

V následujícím okamžiku zaslechl jsem za sebou hlasy a
výkřiky asi padesáti hrdel, a tento křik způsobil v mém
stísněném srdci jakousi hrdost a uspokojení, že nikdy
nezapomenu oné bláznivé chvilky svého dětského života.
Všecka krev se mi hnala do hlavy, ohlušovala mne tak, že jsem
ani strachu nepocítil.

Nevěděl jsem, co se se mnou děje. A jistě, když si nyní
vzpomenu, bylo v tomto činu cosi rytířského — velkého.

Celé mé rytířství začalo i skončilo v jediném okamžiku, a
to bylo mé štěstí, sic by se nebylo rytíři vedlo dobře!

Však nevím ani, jakým způsobem jsem byl spasen.

Na koni jezditi jsem arciť uměl: vyučil jsem se tomu již
dávno, ale můj koník se podobal spíše ovci než koni.

Tankred by mne jistě byl shodil, kdyby byl měl k tomu času;
letěl — učinil asi padesát skoků a v tom uskočil na zpět.
Leknul se ohromného kamene, který ležel právě na cestě.
Obrátil se tedy zpět — ale tak rychle — jak se říká, s
rychlostí blesku, a hodil hlavou tak děsně, že se tomu až do
dneška divím, jak bylo možné, že jsem se udržel v sedle, a
že mne nevyhodil jako nějaký míč do výšky, a že mne
nerozbil na třísky, a pak, že sám sobě nevymknul nohy v tom
ďábelském obratu.

Obrátil se zpět ke vratům, zlostně házeje hlavou na všecky
strany, toče se z jedné strany na druhou, a jakoby byl opilý
vztekem a zběsilostí, házel nohama, jak se mu jen zlíbilo,
chtěje mne za každou cenu každým tím skokem se sebe
setřásti, jakobych byl tigrem, který se mu zaťal do masa i zuby
i drápy.

Ještě okamžik — a byl bych již letěl na zemi; zdálo se mi,
že již padám, ale v tom několik jezdců letí mi již na pomoc.

Dva z nich letěli do polí naproti nám; druzí dva přiletěli
až k nám, a přiblížili se tak blízko k Tankredu, že mně div
nohy nerozmačkali; zdržovali jeho let svými koni tak dlouho, až
ho mohli uchopit za uzdu a za řemení.

Za několik sekund byli jsme zase u zápraží. Někdo mne sundal s
koně, bledého a sotva dechu popadajícího. Třásl jsem se na
celém těle, jako bylinka ve větru a nepohodě, právě tak, jako
sám Tankred, který se stále vzpíral o zadní nohy, jakoby ani
kopyta nechtěl ze země vytáhnouti; dýchal tak těžce, že mu
vycházel až horký dech z jeho krásných, červených nozder, a
třásl se celý zlostí, jako list osikový, nad tou urážkou,
která se mu stala od takového drzého dítěte.

Kolem mne se rozléhaly výkřiky podivení, hrůzy a zmatku.

V tutéž chvíli bloudící zrak můj postřehl pohled paní M.,
která byla tak polekána, že vypadala jako zsinalá; této
chvíle nikdy ve svém životě nezapomenu—: celá má tvář
pojednou vzplála živým ruměncem, hořela jako plamen; nevím co
se se mnou dělo, ale ač jsem byl tak polekaný a zmatený nad
svým jednáním — sklopil jsem přece před ní oči k zemi.

Pohled tento všichni hned zachytili, porozuměli mu — a proto
zraky všech obrátily se najednou k paní M., která, pozorujíc,
že jest předmětem zvědavosti, pojednou sama se začervenala
tak, jako malé dítě, které jest v rozpacích nad nějakým
nepříjemným dojmem a proto, aby zakryla svoji rozpačitost a pak
hlavně svůj ruměnec, dala se do smíchu.

Arciť, dívá-li se kdo na to s povzdálečí, jest to snad
všecko dohromady k smíchu; ale v tento okamžik, jedinký
nevinný a neočekávaný obrat vysvobodil mne od výsměchu, a dal
zcela jiný směr všemu dalšímu počínání.

Vinnice celé této nešťastné náhody, ta, která dosud byla tak
krutou mojí tyrankou, uchopila mne zčista jasna do náručí a
líbala a celovala mne přede všemi, jak zde stáli, tak dlouho,
jakoby to ani konce míti nemělo.

Dívala se stále tak upřeně na mne, nevěříc dosud svým
očím, že jsem přijal její vyzvání, že jsem uchopil
rukavici, kterou mně hodila. Divila se, že nezemřela strachem a
hryzením svědomí, když jsem tak letěl na zběsilém Tankredu;
nyní, když již bylo po všem, když spatřila a pak i pochopila
s druhými můj pohled na paní M., ten můj bol, zármutek a pak
nenadálý ruměnec, když se jí konečně podařilo dáti celé
té hrdinné události jakýsi tajemný a nevýslovný půvab,
nyní po všem byla jaksi unesena mým „rytířstvím", že se ke
mně obrátila, mne uchopila a tiskla na svých ňadrech, jsouc na
mne pyšnou a hrdou.

Za chvíli zvedla teprve svá očka na všecky, kdož se kolem nás
kupili, a okázala jim svoji naivní, krásnou tvář, na které
bylo viděti dvě křišťálové a vážné slzy a vážným,
dosud od ní neslýchaným hlasem řekla, ukazujíc při tom na mne:

„Mais c'est trés sérieux, messieur, ne riez pas!" Nepozorovala
ani, že všichni před ní stojí zaraženi, a že se jaksi
všickni zahloubali do jejího uleknutí.

Toto neočekávané, rychlé pohnutí, toto vážné líčko, ta
jednoduchá naivnost, ty zcela neočekávané a vážné slzy,
které se stále draly do věčně se smějících oček, byly u
ní zjevem tak neobyčejným, že všickni zůstali před ní
státi, jakoby elektrisováni jejím vzhledem, jejím
nevypočítaným, ohnivým a vřelým slovem i skutkem.

Zdálo se, jakoby žádný z těch okolostojících nemohl s ní
spustiti zraků, každý se bál, aby nepropásl tu novinku a ten
dojem, který se tak zjevně zračil v její tváři.

Ano i náš hostitel tak zčervenal, jako nějaký tulipán, a
mnozí později povídali, že v jedné minutě zaslechli, jak
pravil, že „k své hanbě" se musí přiznati, že byl též
jeden okamžik zamilován do svého krásného hostě.

Po celé této události byl jsem tedy hrdinou dne.

„To jest pravý De Lorge! To jest rytíř Toggenburg!" rozléhalo
se kolem mých uší, a v tom již se rozlehl hlučný tleskot.

„To jest příští pokolení!" dodal k tomu náš hostitel,
když společnost poněkud umlkla.

„On musí, musí s námi jeti!" volala kráska: „musíme a
najdeme mu také někde místa. Posadí se vedle mne, anebo si mně
sedne na klín... Nebo, ne ne! Mýlila jsem se!" opravovala se
rychle, smějíc se při pouhé vzpomínce na naše seznámení.
— Ale v tom smíchu hladila mně tak něžně ruku, chtíc toho
vší silou dokázati, abych nebyl uražen.

„To se samo sebou rozumí, že pojede!" volalo najednou několik
hlasů: „on musí jeti — vždyť si vybojoval čestné místo!"

A v okamžiku byla celá věc rozluštěna. Ta samá stará panna,
která mne vlastně seznámila s blondinkou, byla se všech stran
obklopena prosbami vší mládeže, aby pro dnešek zůstala doma,
a aby mne popřála svého místa, k čemuž ona musila dáti své
svolení a ještě k tomu ve své velké zlosti pěkně se
usmívati, zatím co v nitru kypělo to zlostí a hněvem.

Její protektorka, okolo které se stále točila, má bývalá
tyranka a od nedávná má přítelkyně, volala na ni, letíc již
na svém koni ku předu, že jí závidí, že může zůstati
doma, nebo my prý jistě promokneme až na kůži.

A uhodla dobře. Asi za hodinu dalo se do takového lijáku, že z
naší vycházky nebylo nic. Musili jsme se uchýliti na několik
hodin do vesnických chalup a proto jsme přijeli domů teprve po
desáté hodině, v pošmurném počasí, jaké bývá po dešti.

O mne se začala pokoušeti zimnice. V tu samou chvíli, když jsme
měli vsedati do vozů a jeti nazpět, přišla ke mně paní M. a
divila se mi, že nemám s sebou ničeho, jenom lehkou kazajku a
nic na krku.

Já odpověděl, že jsem neměl ani času vzíti s sebou plášť.
Vzala špendlík, sepjala mně límec od košile pevně ke krku,
sňala ještě svůj červený šáteček a tím obvázala moji
šíji, abych nedostal zápal v krku. Měla tolik na spěch, že
jsem neměl ani času, abych jí za to poděkoval.

Když jsme přijeli domů, vyhledal jsem ji v malém pokoji, kde
seděla pohromadě s blondinkou a pak s tím mladým, bledým
člověkem, který si dnes utržil tak málo slávy; nechtěje
vsednouti ze strachu na Tankreda.

Přišel jsem se jí poděkovat a odevzdat šáteček. Ale nyní,
po všech těch událostech, bylo mně jaksi něčeho líto, činil
jsem si výčitky; chtěl jsem se rychle vrátiti nahoru do pokoje
a tam v klidu si něco rozmysliti, něco uvážiti. Byl jsem
opravdu přeplněn všemi dnešními dojmy. Po krátkém
rozmýšlení popošel jsem však přece několik kroků ku předu
a odevzdal šátek, červenaje se při tom až po uši.

„Chtěl bych se vsaditi o nevím co, že si chtěl ten šáteček
ponechati," smál se mladý člověk, obraceje se k paní M., —
„na očích mu to člověk vyčte, že se velmi nerad loučí s
vaším šátečkem."

„Opravdu, opravdu jest tomu tak!" volala rychle blondinka. —
„Podívejme se na něho! Ach!" doložila s malým hněvem,
kroutíc hlavou a krčíc ramenoma; přestala však okamžitě,
pozorujíc vážný pohled paní M., která neměla dle všeho
žádné chuti žertovati.

Já se v tom rychle vzdálil.

„Ale ale, co tě to napadá!" volala za mnou blondina, dohonivši
mne v druhém pokoji, a vzavši mne přátelsky za obě ruce,
pravila: „Vidíš, když jsi si tak velmi přál býti
majetníkem krajkového šátečku paní M., mohl jsi si jej
pěkně podržeti a říci pak, že jsi jej někam položil, a že
se ztratil. Vidíš, jak jsi nepraktický! Ani to jsi nedovedl! To
jest tak směšné!"

Po těchto slovech dotkla se prstem zlehounka mé brady, smějíc
se mi, že jsem se začervenal znova jako vlčí mák.

„Což nepozoruješ, že jsem nyní tvou přítelkyní? Ukončíme
již to pronásledování, chceš? Ano nebo ne?"

Já se tomu jen smál a na znamení, že svoluji, podal jsem jí
ruku.

„Tedy dobrá! Ale proč pak jsi tak zbledl, a proč se třeseš?
Je ti zima?"

„Ano, není mně příliš dobře."

„Ach! ty můj chudáčku! To je beztoho jen od těch všech
dojmů! Já ti něco povím, počkej: Jdi si pěkně lehnout,
nečekej již na večeři a do rána bude zase dobře. Pojď..."

Odvedla mne nahoru — ale zdálo se, že nebude ani konce jejího
ošetřování. Nechala mne chvíli o samotě, abych se mohl
svléci, a seběhla zatím dolů; pak, když jsem již ležel v
posteli, přinesla mi čaj nahoru.

Později mně přinesla zase nějakou teplou přikryvku, abych se
lépe zahřál. Já byl opravdu celý rozčilený a nepokojný,
když jsem viděl její péči o mne, anebo to snad byl následek
celodenní nálady, té jízdy a vzniklé odtud horečky; ale když
jsem se s ní loučil, když mně dávala „dobrou noc", to jsem
ji tak srdečně a vroucně objal, jako nejlepšího a
nejbližšího přítele; všecky nejrůznější pocity přihrnuly
se rázem k mému ubohému srdci: byl bych se dal skoro do pláče,
když jsem se vinul k jejím ňadrům.

Ona zpozorovala moji tesknotu a mé rozčilení, a zdálo se, že
čtveračka byla trochu dojata.

„Ty jsi velmi hodný a dobrý hoch," šeptala mi do ucha,
pozorujíc mne svýma tichýma očima: — „prosím tě,
nehněvej se již na mne, ne? Viď, že nebudeš?"

Jedním slovem, stali jsme se pojednou nejvěrnějšími a
nejněžnejšími přátely.

Druhého dne probudil jsem se dosti časně z rána, ač již celý
můj pokoj byl ponořen do zlaté záře sluneční.

Vyskočil jsem z postele zdravý a čilý, jakoby ani nebylo stopy
po včerejší zimnici; na místě jejím pociťoval jsem dnes
nevýslovnou radost.

Rozpomenul jsem se na všecky včerejší události — i na
večer, a cítil jsem, že bych nyní dal všecko své štěstí za
to, kdybych mohl obejmouti tak jako včera svoji novou
přítelkyni, naši krásnou zlatohlávku, ale ještě bylo velmi
časně, a všickni hosté dosud spali.

Oblékl jsem se rychle a seběhl do zahrady a odtud dále do háje.
Doběhnul jsem tam za okamžik, tam kde byla zeleň nejhustší,
kde vše zavánělo pryskyřicí, a kam se tak vesele prodral i
sluneční paprsek, raduje se z toho, že může zde i tam
prorážeti spoustu hustých větví a listí. Ráno bylo čarovné.

Aniž jsem pozoroval, šel jsem dál a déle, až jsem konečně
vyšel ku kraji háje, k řece Moskvě. Tekla asi dvě stě kroků
pod vysokou horou. Na protějším břehu jejím sekli seno.

Zadíval jsem se, jak řady kos každým vzmachem sekáče hned se
vynořují z husté trávy na světlo a hned se tam zase
schovávají a tak se kmitají, jako nějaká háďata; jak
sežatá tráva hustými proudy odlétá na stranu, a jak se
skládá do dlouhých, přímých řad. Nevím si ani vzpomenouti,
jak dlouho jsem se díval na toto počínání sekáčů, když tu
pojednou zaslechnu nedaleko sebe, právě asi v průseku, který
vedl od silnice k našemu domu, frkot a rychlý dupot koňský.

Nevím též, zaslechl-li jsem kopyta koňská právě v tom
okamžiku, když kůň zůstal státi a když s něho asi mohl
jezdec slézti, anebo zdali jsem dupotu tomu naslouchal již déle,
ale pro myšlénky, které mne tak pevná zaujaly, nemohl jsem se
jaksi vzpamatovati.

S velkou zvědavostí ubíral jsem se tedy do háje, a sotva že
jsem udělal několik kroků, zaslechl jsem opodál sebe již
nějaké hlasy, které byly tak ukvapené a tak tiché, že jsem je
nemohl rozeznati.

Šel jsem ještě blíže, opatrně rozhrnuje poslední větve
posledních keřů, které mne ještě oddělovaly od průseku, ale
hned jsem je zase pustil z ruky: před očima mýma objevil se
známý bílý šat, a uši mé zaslechly tichý, ženský hlas,
který se do mého srdce loudil jako nějaká hudba.

Byla to paní M.

Stála vedle jezdce, který jí rychle cosi povídal, sedě při
tom na koni; k svému velkému překvapení poznal jsem v něm toho
N., toho mladého člověka, který nás opustil včera z rána a
na kterého se tak durdil pan M. Ale tehda vyprávěl, že jede
někam daleko odtud, na jih ruský, a proto jsem se tak podivil,
když jsem ho zas u nás spatřil, a to samotinkého s paní M.

Ona byla jaksi rozčilena — byla taková, jakou jsem ji dosud
nikdy nebyl spatřil; na tvářích se jí třpytily velké slzy.

Mladý muž ji držel za ruku a líbal ji, nahýbaje se se sedla.
Spatřil jsem je asi ve chvilce loučení. Zdálo se, jakoby byli
velmi pospíchali.

Ku konci N. vyndal z kapsy jakýsi balíček, opatrně
zapečetěný, a podal ho paní M.; objal ji jednou rukou, tak jako
dříve, nesestupuje ani s koně, políbil ji vroucně a dlouze. V
okamžiku pak bodl koně a zmizel jako střela.

Paní M. malou chvíli postála provázejíc ho očima plnýma slz,
a pak, když už zmizel, ubírala se unyle a smutně k domovu.
Učinila několik kroků v průseku, pak rychle a polekaně zahnula
do háje, a rozvírajíc větve, pospíchala, co jí síly
stačily, k domovu našeho hostitele.

Já šel pomalu za ní, pomatený a rozčilený vším tím, co se
přede mnou odehrálo. Srdce mi bilo prudce, jakoby se něčeho
obávalo. Byl jsem jako zkamenělý, jako omámený; všecky mé
myšlénky byly rozhárány a nepokojny; pamatuju se velmi dobře,
že při všem tom zmatku byl jsem však přece nesmírně smutný
a zaražený.

Chvilkami mihotal se před mýma zrakoma bujnou zelení její
bílý šat. Šel jsem za ní zcela mechanicky, nespouštěje ji s
očí, ale třásl jsem se strachem, aby mne nezpozorovala.

Konečně vyšla na pěšinku, která vedla k zahradě. Chvilku
jsem počkal v háji a pak jsem vyšel i já za ní; ale jak jsem
se podivil, když jsem zpozoroval na červeném písku, kterým
byla pěšinka posypána, ležeti zapečetěný balíček, který
jsem hned poznal, jak jsem se na něj podíval; — býl to
tentýž, který před deseti minutami byl dodán paní M.

Zvedl jsem jej: se všech stran bílý papír, a žádného
nápisu; na pohled byl malý, ale tvrdý a těžký, jakoby v něm
byly aspoň tři ne-li více archů papíru.

Co asi znamená tento balíček? Jistě by byl vysvětlil celou mou
záhadu. Možná, že v něm bylo dopověděno to, čeho nemohl a
co sel bál říci v tak krátkém čase shledání pan N. Vždyť
ani s koně neslezl... Pospíchal, anebo se snad bál, že by se
ještě v poslední chvilce rozloučení mohl prozraditi? — To
Bůh ví sám...

Rozhodl jsem, že zůstanu na pokraji háje a na pěšinku že zase
odhodím balíček, pro který jistě se vrátí paní M., až
zpozoruje, že jej ztratila; zatím jej zde budu střežit, aby se
nedostal do nepravých rukou.

Čekal jsem takto asi čtyři minuty, ale nemoha se dočkati
návratu paní M., chopil jsem se zase balíčku, vložil jej do
kapsy a pospíšil za ní, abych ji dohonil.

Zastihl jsem ji již v zahradě, ve velkém stromořadí; šla
přímo domů, rychle a netrpělivě, zamyšlena, s očima k zemi
upřenýma. Nevěděl jsem, co si počíti.

Mám k ní jíti a odevzdati jí, co jsem našel? To by bylo asi
tolik, jako jíti k ní a říci, že jsem všecko viděl, že
všecko vím. Prozradil bych se hned při prvém slovu. A jak pak
bych se mohl potom na ni dívati? A jak ona na mne?...

Myslil jsem stále, že se vzpamatuje, že zpozoruje svoji ztrátu,
a že se pak vrátí zpět po své stopě. Potom bych mohl nějak
nepozorovaně odhoditi balíček na cestu a ona by jej musila
najíti. Ale ne!... Již jsme došli k domu; ostatní ji viděli
již přicházeti...

Tohoto rána všickni hosté jakoby schválně vstávali
neobyčejně brzo, protože za příčinou včerejší nepodařené
vyjíždky umluvili si jinou, o které já nevěděl. Všickni se
již hotovili k odjezdu a snídali na terase.

Nešel jsem přímo za paní M. k domu, ale čekal jsem opodál asi
deset minut, aby mne s ní neviděli přicházeti; obešel jsem
ještě sad a vyšel pak k domu s druhé strany, mnohem později
než ona.

Ona se již procházela po terase, když já se vrátil, ale byla
bledá, rozčilená, ruce měla na prsou křížem složené, a dle
všeho bylo viděti, že chce v sobě přemoci nějaký zoufalý
zármutek a muky, které bylo viděti na jejích očích, i v její
chůzi, v každém jejím pohybu. Chvilkami sestoupila dolů se
schodů, prošla několikrát mezi keři směrem k sadu; její oči
jaksi netrpělivě a zimničně, ano až neopatrně hledaly něco
na písku pěšinek, ano i na podlaze terasy. Již jsem pranic
nepochyboval: zpozorovala ztrátu a domnívá se, že asi upustila
osudný balíček někde zde okolo stavení, — ano, tak tomu asi
bude, to si jistě myslí!

Jeden po druhém z hostí pozoroval, že jest nesmírně bledá a
rozčilena. Tu a tam se ozývaly otázky, jak se jí daří,
schází-li jí něco? Ona byla proto nucena zdáti se veselou,
smáti se, ano i žertovati.

Chvilkami dívala se pokradmu na svého muže, který stál na koci
terasy, rozmlouvaje se dvěma dámami a tentýž bol a tentýž
zármutek, totéž rozčilení opanovalo ji i nyní jako tehda při
jeho příjezdu.

Já vstrčil ruku do kapsy, pevně stiskl balíček a postavil se
opodál všech, s přáním, aby mne paní M. zpozorovala. Chtěl
jsem jí dodati aspoň pohledem svým trochu odvahy a tím ji
poněkud upokojiti; chtěl jsem jí říci něco tak mimochodem,
nepozorovaně.

Když se však na mne podívala, sklopil jsem oči k zemi a nemohl
sebou ani hnouti.

Pozoroval jsem její muka a nemýlil jsem se.

Nevěděl jsem dosud, co jest to za tajemství, kromě toho, co
jsem sám viděl a co jsem již pověděl.

Onen styk, možná, že není ani to, zač bychom jej považovali.
Možná, že onen polibek byl rozloučení, že byl poslední
slabou náhradou za obět, která byla přinesena její cti a
spokojenosti. N. odjel: opustil ji snad na vždycky. — A
pak—kdo ví, co toto psaní, které jsem držel v ruce, v sobě
obsahovalo? — Jak bychom mohli v tomto případě souditi — jak
odsuzovati?

O tom arciť není pochybnosti, že by odhalení tohoto tajemství
bylo pro ni smrtelnou ranou. Pamatuji se ještě do dneška na
její trpící tvář; člověk by nemohl již ani více zkoušeti,
než ona v tuto chvíli.

Cítiti, věděti, být přesvědčeným a očekávati jako na
trest, že za čtvrt hodinky, že za minutu se může odhaliti
celé tajemství, že někdo najde balíček a že jej zvedne; jest
bez nadpisu — může býti otevřen a pak... co potom? Jaký
trest může býti hroznější, než ten, co ji očekává?

Prochází se nyní mezi budoucími soudci svými. Za nějakou
chvíli jejich usmívající se, lstivé tváře budou hrozny a
neúprosný.

Ona uvidí jejich úsměšky, jejich hněv a ledový a mrazivý
pohled na jejich tvářích — a potom nastane věčná, trapná,
mučící noc v jejím životě... Arciť, tehda jsem všecko to
nechápal tak, jak dnes o tom rozvažuju.

Mohl jsem již mnohé předvídati a předpokládati, ano
strachovati se o ni, báti se o její klid a o její bezpečí,
kterému jsem ani docela nerozuměl.

Ale ať již její tajemství bylo jakékoliv, — těmi hroznými
chvilkami, kterých já byl svědkem, a kterých nikdy nezapomenu,
těmi minutami vykoupila si mnohé, jestli zde bylo co vykupovati.
— V tom již se ozývá kolem veselé vyzývání k odjezdu;
všickni se vesele hemží kolem; se všech stran se ozývá
veselý hovor a smích. Za dvě minuty — terasa jest zcela
opuštěna. Paní M. odřekla tuto vyjíždku, přiznavši se
konečně, že jí není zcela dobře. Ale chvála Bohu, všichni
mizeli velmi rychle, pospíchajíce k svým povozům, a proto
nebylo již ani času na nové vyptávání, na otázky a na rady.

Jenom několik jich zůstalo doma. Muž jí řekl též několik
slov; ale ona mu odpověděla, že se do večera jistě pozdraví,
aby se nedal tím vytrhovati, že si ani nelehne, ale že půjde
sama do zahrady — se mnou...

V tom se na mne ohledla. Nemohlo býti ani lepší příležitosti!
Já se začervenal samou radostí; za minutku byli jsme již na
cestě.

Šla těmi samými cestami, těmi pěšinkami, tím samým
stromořadím, kterým se nedávno vracela z háje, dobře si
připomínajíc svoji dřívější cestu, nepohnutě se dívajíc
před sebe, nezvedajíc ani očí se země; hledala na ní tak
náruživě, že mně ani neodpovídala na otázky; snad dokonce
zapomněla, že jdu vedle ní.

Když jsme došli až k tomu místu, kde jsem zvedl psaní a kde
zároveň končila pěšinka, tu se paní M. pojednou zastavila a
slabým, skoro umírajícím hlasem pravila, že jest jí hůře
než prve, že musí jíti domů.

Ale když došla až ku plotu zahrady, zůstala opět státi a
rozmýšlela se chvilku; úsměv zoufalství se objevil na jejích
rtech, a tak jak byla, bezbranná, zmučená, rozhodla se na
všecko, sklonila šíji přede vším a mlčky se vrátila znova
po prvnější cestě, zapomenuvši již docela, že jdu za ní.

Já byl bolestí a lítostí skoro bez sebe, ale nevěděl jsem, co
si počíti.

Přišli jsme, či lépe řečeno, dovedl jsem ji k tomu místu, z
kterého jsem zaslechl asi před hodinou dupot koně a jejich
rozmluvu.

Opodál hustého, krásného jilmu byla lavička, vytesaná z
velkého kamene, kolem kteréž se vinul břečťan a kolem níž
rostly bohatě šípky a jasmín. (Celý tento háj vůbec byl
poset malými můstky, besídkami, jeskyněmi a podobnými
překvapeními.) Paní M. usedla na lavičku a mechanicky se jala
prohlížeti krajinu, která se kolem nás rozkládala.

Po chvilce pak otevřela knihu a zadívala se nepohnutě do ní,
nepřevracejíc ani stránek, nečtouc, nevědouc asi vůbec, co
dělá. Bylo již asi půl desáté.

Slunce stálo již hodně vysoko a pyšně nad námi plulo po
hluboké modravé obloze, tak že se zdálo, jakoby se ve své
zlaté záři chtělo rozplaviti.

Sekáči již hodně daleko obešli luka, sotva jsme je mohli s
našeho břehu dohlednouti. Za nimi se táhly ohromné pruhy
posekané trávy a chvilkami sotva vanoucí větérek donášel k
nám její libou, čerstvou vůni.

Kolem se rozléhal neúnavný koncert těch, „kteří nežnou ani
nesejou", kteří jsou tak volni jako ten větřík, který je
unáší na svých perutích. Zdálo se, že v tuto chvíli každý
kvítek, každá i nejmenší bylinka svojí vůní mluví k svému
Stvořiteli: „Otče! Jsem blažena a šťastna!"

Pozvednul jsem očí svých k té ženě, která jedinká byla v
celé té šťastné a veselé přírodě jako mrtvola: na řasách
jejích stály ustavičně dvě velké, bohaté slzy, vynucené
velkými bolestmi ze srdce.

V mé moci bylo oživiti a rozveseliti toto ubohé, umírající
srdce, ale já nevěděl, jak začíti, jak učiniti k tomu první
krok. Mučil jsem se. Snad jsem se již po sté zvedl, chtěje k
ní přistoupiti a odevzdati nalezený balíček, ale po každé
tvář má zahořela jak oheň — a já toho neučinil.

Pojednou mne osvítila šťastná myšlénka. — Prostředek byl
nalezen; byl jsem jaksi znovuzrozen...

„Chtěla byste, abych vám natrhal a uvil kytici?" optal jsem se
tak veselým hlasem, že paní M. rychle zvedla hlavu a upřeně se
na mne zadívala.

„Jdi a přines mi ji, když chceš," odpověděla mi po chvilce
slabým hlasem s jedva viditelným úsměvem, ale hned zase
sklopila oči a vnořila je do knihy.

„Nebo pak přijdou i sem, pokosí trávu, a nezůstane zde ani
jedinkého kvítečka!" zvolal jsem, a vesele se dal do trhání a
rovnání rozličných kvítků.

Za chvilku držel jsem v ruce kytici, chudou a jednoduchou. Styděl
bych se přinésti ji do pokoje; ale jak vzdor tomu všemu bilo mé
srdce, když jsem ta kvítka sbíral a v kytici vázal! Šipky a
jasmín jsem utrhl hned u lavičky. Věděl jsem, že opodál jest
pole s dozrávajícím žitem. Tam jsem si odběhl pro chrpu.
Smíchal jsem ji se zlatými klasy žita, s těmi, které se mi
zdály býti nejkrásnější a nejplnější. Nedaleko odtud
přišel jsem na celé hnízdo nezabudek a kytice má začala již
nabývati nějakého rázu. Ještě dále v poli nalezl jsem modré
zvonky, ano i slzičky Panny Marie, a pro žluté vodní lilije
seběhl jsem až dolů k řece.

Konečně jsem se zase vracel do háje k místu, kde seděla paní
M., abych tam ještě přidal k své kytici několik velkých
zelených listů javorových a jimi ji jaksi ovroubil a zakončil;
v tom jsem však zahledl zase nedaleko odtud celou rodinu macešek
a poblíže nich ucítil jsem příjemnou vůni fialek; — opodál
v trávě nalezl jsem pak tento skromný kvítek, schoulený pod
keřem do svých zelených lístků, oblitých ještě ranní rosou.

Kytice tedy byla hotova. Zavázal jsem ji dlouhou, tenkou travou,
kterou jsem zkroutil v provázek a pak do vnitř kytice opatrně
vsunul nalezené psaní; — přes ně jsem rozestřel různá
kvítka, ale tak, že psaní mohlo býti velmi dobře zpozorováno,
bude-li jen mé kytici věnována sebe menší pozornost.

Nesl jsem ji paní M. s nesmírnou radostí. Po cestě jsem však
shledal, že psaní jest příliš na vrchu; proto jsem, je
přikryl ještě více, než již bylo. A čím více jsem se
blížil k ní, tím opatrněji jsem je zakrýval kvítky, a když
jsem došel až na místo, zastrčil jsem je tak hluboko do kytice,
že již ani cípku nebylo viděti.

Na tvářích mých jakoby se plamen rozlil. Chtěl jsem si s
chutí zakrýti rozpálenou tvář rukama, a rychle pak utéci, ale
ona se podívala na kytici tak, jakoby vůbec zapomněla, že byla
pro ni přinesena a pro ni trhána.

Mechanicky, ani očí svých nezvednouc, vztáhla ruku, vzala můj
dárek a odložila jej na lavičku, jakobych jí jej byl dal jen
proto, a znovu se zadívala do knihy, jako bez vědomí.

Byl bych se dal málem do pláče nad touto nehodou.

„Ale pokud moje kytice bude vedle ní ležeti" — myslil jsem
si, „potud bude naděje, že na ni přece nezapomene!" Lehl jsem
si opodál lavičky do trávy, dal si pravou ruku pod hlavu,
zavřel oči a dělal jsem, jakoby se mi chtělo spáti. — Očí
jsem s ní však nespouštěl a čekal... Minulo asi deset minut;
mně se stále zdálo, že bledne víc a více... Pojednou
šťastná a neočekávaná náhoda přišla ku pomoci.

Byla to velká, zlatá včela, kterou ke mně na štěstí zanesl
dobrý vánek. Nejprve bzučela nad mojí hlavou a pak letěla k
paní M. Tato ji jednou, dvakráte od sebe odehnala — ale včela
se nedala tímto odbyti, — dorážela na ni ještě více. V tom
paní M. uchopila moji kytici a mávnula jí po včele. V tomtéž
okamžiku vyletěl balíček z kytice a padl přímo paní M. do
knihy. Já sebou škubl.

Několik okamžiků dívala se paní M. zcela němě, hned na
balíček, hned na květiny, které držela dosud v ruce, a zdálo
se, že nechce ani svým zrakům věřiti.

Pojednou se však začervenala, zalekla se a podívala se na mne.
Já však již předpokládal, že se na mne podívá, a proto jsem
rychle zavřel oči, a snažil se, abych vypadal, jakobych spal;
ani za všecko na světě bych se neodvažil nyní podívati se jí
přímo do očí. Srdce mé bušilo tak silně, asi jako ptáčku,
kterého nějaký vesnický dareba mačká ve svých rukou.
Nepamatuji se, jak dlouho jsem takto ležel se zavřenýma očima;
snad asi dvě nebo tři minuty. Po těchto osmělil jsem se je
poněkud pootevříti.

Madame M. vášnivě četla psaní a dle rozpálených tváří,
dle oživených, veselých očí, dle vyjasněného pohledu a
veselého obličeje, z něhož každá črta byla v tak veselém
napnutí, dle toho všeho jsem se domýšlel, že v psaní tom bylo
uloženo celé její štěstí, a že stesk a bol její zmizel
nyní jako dým.

Nevypravitelný, sladký pocit se rozlil po celém mém těle,
nemohl jsem se více přetvářeti.

Náhle, ještě daleko od nás ozve se pojednou volání:

„Madame M. Natalie! Natalie!"

Madame M. neodpověděla, ale rychle vyskočila s lavičky a
sklonila se nade mnou.

Cítil jsem, že se mi dívá přímo do tváře. Brvy se mi
třásly, ale já je přece zadržel — a neotevřel očí.
Snažil jsem se, abych dýchal rovně a tiše, ale srdce mne div
neudusilo svými bujnými údery. Horký dech její pálil mne do
tváře; ona se shýbla ještě níže a zdálo se, že zkoumá
moji tvář. Konečně polibek a velké slzy padly na moji ruku, na
tu, kterou jsem měl položenu na prsou. A políbila ji dvakráte
za sebou.

„Natalie! Natalie! Kde pak vězíš — bylo slyšeti již
poblíže nás.

„Hned! Hned!" odpověděla paní M. svým zvučným, stříbrným
hláskem, ale obestřeným dosud slzami, a tak tiše, tak tichounce
to vyřkla, že jsem ji jen já mohl slyšeti.

V tomto okamžiku však mne srdce už zradilo; zdálo se mi, že
všecka krev se mi žene do tváře; ale než jsem se nadál,
cítil jsem již na rtech vroucí její polibek. Vykřikl jsem
slabě, otevřel oči, ale hned na to padl mně na tvář její
včerejší červený šáteček — jakoby mne měl chrániti
před sluncem.

Okamžik na to už zmizela. Já zaslechl jen šelest rychle se
vzdalujících kroků. Zůstal jsem sám.

Strhl jsem se sebe šáteček a líbal jej, nemoha se vzpamatovati;
několik minut byl jsem jakoby smyslů zbaven...

Lapaje vzduch obracel jsem se na trávě a díval se tupě a
nevědomě před sebe, na chlumy, pestrající se nivy, na řeku,
která se klikatě kolem nich vine tak daleko, jak jen zrak jí
mohl dostihnouti; táhla se mezi novými chlumy a vesničkami,
které se na ní mihotají jako tečky, polité zlatým paprskem
slunce, díval jsem se do dálky na tmavé, sotva již znatelné
lesy, rozložené jako modravá mlha na pokraji rozkaleného nebe a
jakýsi sladký klid, přikouzlený tímto tichým obrázkem,
usmiřoval pomalounku mé rozhárané srdce.

Bylo mně pojednou volněji — oddechl jsem si svobodněji. Ale
přes to přece celá duše moje se zúžila, snad nějakou
předtuchou anebo očekáváním.

Něco nesměle a radostně tušilo mé ulekané srdce, které se
třáslo nedočkavostí.

Pojednou se celá hruď moje jaksi otřásla, zaštkala, jakoby ji
něco bodlo, a slzy, sladké slzy vytryskly mi z očí.

Zastřel jsem si rukama tvář, celý se třesa, jako malý
kvítek, a oddal jsem se zcela prvnímu dojmu srdce, prvnímu celé
mé bytosti dosud ještě novému a neznámému pocitu. Můj
dětský věk končil, loučil se se mnou v tomto okamžení...

Za dvě hodiny jsem se vrátil k domovu, ale nenalezl zde již
paní M. Odjela prý se svým mužem do Moskvy za nějakou nutnou
záležitostí.

Vícekrát jsem se s ní již nesetkal...

Psáno r. 1849.
